忆秦娥 唐诗：【风淅淅。夜雨连云黑。滴滴。窗外芭蕉灯下客。除非魂梦到乡国。免被关山隔。忆忆。一句枕前争忘得。】
送兄 唐诗：【别路云初起，离亭叶正飞。所嗟人异雁，不作一行归。】
再赠 唐诗：【弄玉有夫皆得道，刘纲兼室尽登仙。君能仔细窥朝露，须逐云车拜洞天。】
留别 唐诗：【萧郎不顾凤楼人，云涩回车泪脸新。愁想蓬瀛归去路，难窥旧苑碧桃春。】
赠封陟 唐诗：【谪居蓬岛别瑶池，春媚烟花有所思。为爱君心能洁白，愿操箕帚奉屏帏。】
句 唐诗：【湖上青山今欲买，白云无主问何人。】
千叶石榴花 唐诗：【一朵花开千叶红，开时又不藉春风。若教移在香闺畔，定与佳人艳态同。】
太平坊寻裴郎中故宅 唐诗：【不语凄凉无限情，荒阶行尽又重行。昔年住此何人在，满地槐花秋草生。】
长安伤春 唐诗：【霜陨中春花半无，狂游恣饮尽凶徒。年年赏玩公卿辈，今委沟塍骨渐枯。】
长安早秋 唐诗：【风舞槐花落御沟，终南山色入城秋。门门走马徵兵急，公子笙歌醉玉楼。】
对雪 唐诗：【密密无声坠碧空，霏霏有韵舞微风。幽人吟望搜辞处，飘入窗来落砚中。】
河梁晚望二首 其一 唐诗：【水势滔滔不可量，渔舟容易泛沧浪。连山翠霭笼沙溆，白鸟翩翩下夕阳。】
河梁晚望二首 其二 唐诗：【雨添一夜秋涛阔，极目茫茫似接天。不知龙物潜何处，鱼跃蛙鸣满槛前。】
晚景 唐诗：【池荷衰飒菊芬芳，策杖吟诗上草堂。满目暮云风卷尽，郡楼寒角数声长。】
悲长安 唐诗：【何事天时祸未回，生灵愁悴苦寒灰。岂知万顷繁华地，强半今为瓦砾堆。】
登楼 唐诗：【边邑鸿声一例秋，大波平日绕山流。故人千里同明月，尽夕无言空倚楼。】
蝉二首 其一 唐诗：【独蝉初唱古槐枝，委曲悲凉断续迟。雨后忽闻谁最苦，异乡孤馆忆家时。】
蝉二首 其二 唐诗：【衰柳蝉吟旁浊河，正当残日角声和。寻常不足少愁思，此际闻时愁更多。】
鹦鹉 唐诗：【翠毛丹觜乍教时，终日无寥似忆归。近来偷解人言语，乱向金笼说是非。】
与道侣同于水陆寺会宿 唐诗：【论道穷心少有朋，此时清话昔年曾。柿凋红叶铺寒井，鹄坠霜毛著定僧。风遰远声秋涧水，竹穿深色夜房灯。出门尽是劳生者，只此长闲几个能。】
观棋 唐诗：【拂局尽消时，能因长路迟。点头初得计，格手待无疑。寂默亲遗景，凝神入过思。共藏多少意，不语两相知。】
寄乾陵杨侍郎 唐诗：【冷落官资不畏贫，司曹且共内官分。步量野色成公案，点检樵声入奏闻。陵庙路因朝去扫，御炉香每夜来焚。碑寒树古神门上，管得无穷空白云。】
登楼忆友 唐诗：【物象远濛濛，周回极望中。带烟千井树，和磬一楼风。月色寒沈地，波声夜飏空。登临无限趣，恨不与君同。】
赠行脚僧 唐诗：【世界曾行遍，全无行可修。炎凉三衲共，生死一身休。片断云随体，稀疏雪满头。此门无所著，不肯暂淹留。】
夜直 唐诗：【大内隔重墙，多闻乐未央。灯明宫树色，茶煮禁泉香。凤辇通门静，鸡歌入漏长。宴荣陪御席，话密近龙章。吟步彤庭月，眠分玉署凉。欲黏朱绂重，频草白麻忙。笔力将群吏，人情在致唐。万方瞻仰处，晨夕面吾皇。】
华严寺望樊川 唐诗：【万木叶初红，人家树色中。疏钟摇雨脚，秋水浸云容。雪碛回寒雁，村灯促夜舂。旧山归未得，生计欲何从。】
相和歌辞 饮马长城窟 唐诗：【游客长城下，饮马长城窟。马嘶闻水腥，为浸征人骨。岂不是流泉，终不成潺湲。洗尽骨上土，不洗骨中冤。骨若比流水，四海有还魂。空流呜咽声，声中疑是言。】
城上吟 唐诗：【古冢密于草，新坟侵官道。城外无闲地，城中人又老。】
诫贪 唐诗：【多求待心足，未足旋倾覆。明知贪者心，求荣不求辱。】
短歌行 唐诗：【日月何忙忙，出没住不得。使我勇壮心，少年如顷刻。人生石火光，通时少于塞。四季倏往来，寒暑变为贼。偷人面上花，夺人头上黑。】
襄阳曲 唐诗：【为忆南游人，移家大堤住。千帆万帆来，尽过门前去。】
秋日思旧山 唐诗：【咸言上国繁华，岂谓帝城羁旅。十点五点残萤，千声万声秋雨。白云江上故乡，月下风前吟处。欲去不去迟迟，未展平生所伫。】
句 唐诗：【风姿艳态应无比，烂熳当春一树芳。】
送紫微处士酒 唐诗：【此中何必羡青城，玉树云栖不记名。闷即乘龙游紫府，北辰南斗逐君行。】
语 唐诗：【三珠并一珠，驴马没人驱。岁月甲庚午，中兴戊己土。】
湘夫人祠 唐诗：【灵祠古木合，波飏大江濆。未作湘南雨，知为何处云。苔痕涩珠履，草色妒罗裙。妙鼓彤云瑟，羁臣不可闻。】
寄欧阳詹 唐诗：【自从别后减容光，半是思郎半恨郎。欲识旧来云髻样，为奴开取缕金箱。】
送最澄上人还日本国 唐诗：【却返扶桑路，还乘旧叶船。上潮看浸日，翻浪欲陷天。求宿宁逾日，云行讵隔年？远将乾竺法，归去化生缘。】
杂曲歌辞 一片子 唐诗：【柳色青山映，梨花雪鸟藏。绿窗桃李下，闲坐叹春芳。】
广州三樵歌 唐诗：【奉敕追三樵，随侯傍道走。回头语李郎，唤取尔朱九。】
王昭君 唐诗：【一回望月一回悲，望月月移人不移。何时得见汉朝使，为妾传书斩画师。】
讥裴休 唐诗：【赵氏儿皆尼氏女，师翁儿即晋公儿。却教术士难推算，胎月分张与阿谁。】
台中里行咏 唐诗：【柱下虽为史，台中未是官。何时闻必也，早晚见任端。】
杂诗 唐诗：【旧山虽在不关身，且向长安过暮春。一树梨花一溪月，不知今夜属何人？】
杂曲歌辞 金缕衣 唐诗：【劝君莫惜金缕衣，劝君须惜少年时。有花堪折直须折，莫待无花空折枝。】
杂诗 其一 唐诗：【青天无云月如烛，露泣梨花白如玉。子规一夜啼到明，美人独在空房宿。】
杂诗 其二 唐诗：【空赐罗衣不赐恩，一薰香后一销魂。虽然舞袖何曾舞，常对春风裛泪痕。】
杂诗 其三 唐诗：【不洗残妆凭绣床，也同女伴绣鸳鸯。回针刺到双飞处，忆著征夫泪数行。】
杂诗 其四 唐诗：【眼想心思梦里惊，无人知我此时情。不如池上鸳鸯鸟，双宿双飞过一生。】
杂诗 其五 唐诗：【一去辽阳系梦魂，忽传征骑到中门。纱窗不肯施红粉，徒遣萧郎问泪痕。】
杂诗 其六 唐诗：【莺啼露冷酒初醒，罨画楼西晓角鸣。翠羽帐中人梦觉，宝钗斜坠枕函声。】
杂诗 其七 唐诗：【行人南北分征路，流水东西接御沟。终日坡前怨离别，谩名长乐是长愁。】
杂诗 其八 唐诗：【偏倚绣床愁不起，双垂玉箸翠鬟低。卷帘相待无消息，夜合花前日又西。】
杂诗 其九 唐诗：【悔将泪眼向东开，特地愁从望里来。三十六峰犹不见，况伊如燕这身材。】
杂诗 其十 唐诗：【满目笙歌一段空，万般离恨总随风。多情为谢残阳意，与展晴霞片片红。】
杂诗 其十一 唐诗：【两心不语暗知情，灯下裁缝月下行。行到阶前知未睡，夜深闻放剪刀声。】
杂诗 其十二 唐诗：【近寒食雨草萋萋，著麦苗风柳映堤。早是有家归未得，杜鹃休向耳边啼。】
写情 其十三 唐诗：【水纹珍簟思悠悠，千里佳期一夕休。从此无心爱良夜，任他明月下西楼。】
杂诗 其十四 唐诗：【数日相随两不忘，郎心如妾妾如郎。出门便是东西路，把取红笺各断肠。】
杂诗 其十五 唐诗：【无定河边暮角声，赫连台畔旅人情。函关归路千馀里，一夕秋风白发生。】
杂诗 其十六 唐诗：【花落长川草色青，暮山重叠两冥冥。逢春便觉飘蓬苦，今日分飞一涕零。】
杂诗 其十七 唐诗：【洛阳才子邻箫恨，湘水佳人锦瑟愁。今昔两成惆怅事，临邛春尽暮江流。】
杂诗 其十八 唐诗：【浙江轻浪去悠悠，望海楼吹望海愁。莫怪乡心随魄断，十年为客在他州。】
初过汉江 唐诗：【襄阳好向岘亭看，人物萧条值岁阑。为报习家多置酒，夜来风雪过江寒。】
吹火诗 其一 邻人 唐诗：【吹火朱唇动，添薪玉腕斜。遥看烟里面，大似雾中花。】
吹火诗 其二 效作 唐诗：【吹火青唇动，添薪黑腕斜。遥看烟里面，恰似鸠盘荼。】
改唱 唐诗：【张公吃酒李公颠，盛六生儿郑九怜。舍下雄鸡失一足，街头小福拉三拳。】
改魏扶诗 唐诗：【叶落满庭阴，朱门试院深。昔年辛苦地，今日负前心。】
放榜诗 唐诗：【乞儿还有大通年，三十三人椀杖全。薛庶准前骑瘦马，范酂依旧盖番毡。】
河中石刻 唐诗：【雨滴空阶晓，无心换夕香。井梧花落尽，一半在银床。】
罗浮山 唐诗：【四百馀峰海上排，根连蓬岛荫天台。百灵若为移中土，嵩华都为一小堆。】
宫词 唐诗：【花萼楼前春正浓，濛濛柳絮舞晴空。金钱掷罢娇无力，笑倚栏干屈曲中。】
绝句 唐诗：【传闻天子访沈沦，万里怀书西入秦。早知不用无媒客，恨别江南杨柳春。】
绝句 唐诗：【绿杨阴转画桥斜，舟有笙歌岸有花。尽日会稽山色里，蓬莱清浅水仙家。】
唐衢墓 唐诗：【京洛先生三尺坟，阴风惨惨土和云。从来有感君皆哭，今日无君谁哭君。】
读庾信集 唐诗：【四朝十帝尽风流，建业长安两醉游。惟有一篇杨柳曲，江南江北为君愁。】
朝士戏任毂 唐诗：【云林应讶鹤书迟，自入京来探事宜。从此见山须合眼，被山相赚已多时。】
街中又唱 唐诗：【莫将庞大作荍团，庞大皮中的不乾。不怕凤皇当额打，更将鸡脚用筋缠。】
嘲四相 唐诗：【确确无馀事，钱财总被收。商人都不管，货赂几时休。】
嘲举子骑驴 唐诗：【今年敕下尽骑驴，短轴长鞦满九衢。清瘦儿郎犹自可，就中愁杀郑昌图。】
嘲崔垂休 唐诗：【慈恩塔下亲泥壁，滑腻光华玉不如。何事博陵崔四十，金陵腿上逞欧书。】
题长乐驿壁 唐诗：【三十骅骝一烘尘，来时不锁杏园春。杨花满地如飞雪，应有偷游曲水人。】
题房鲁题名后 唐诗：【姚家新婿是房郎，未解芳颜意欲狂。见说正调穿羽箭，莫教射破寺家墙。】
题童氏画 唐诗：【林下材华虽可尚，笔端人物更清妍。如何不出深闺里，能以丹青写外边。】
三学山盘陀石上刻诗 唐诗：【拔地山峦秀，排空殿阁斜。云供数州雨，树献九天花。夜月摩峰顶，秋钟彻海涯。长松拂星汉，一一是仙槎。】
长门 唐诗：【怅望黄金屋，恩衰似越逃。花生针眼刺，月送剪肠刀。地近欢娱远，天低雨露高。时看回辇处，泪脸湿夭桃。】
长信宫 唐诗：【细草侵阶乱碧鲜，宫门深锁绿杨天。珠帘欲捲抬秋水，罗幌微开动冷烟。风引漏声过枕上，月移花影到窗前。独挑残烛魂堪断，却恨青蛾误少年。】
宴李家宅 唐诗：【画屏深掩瑞云光，罗绮花飞白玉堂。银榼酒倾鱼尾倒，金炉灰满鸭心香。轻摇绿水青蛾敛，乱触红丝皓腕狂。今日恩荣许同听，不辞沈醉一千觞。】
骊山感怀 唐诗：【武帝寻仙驾海游，禁门高闭水空流。深宫带日年年色，翠柏凝烟夜夜愁。鸾凤影沈归万古，歌钟声断梦千秋。晚来惆怅无人会，云雨能飞傍玉楼。】
题焚经台 唐诗：【门径萧萧长绿苔，一回登此一徘徊。青牛谩说函关去，白马亲从印土来。确实是非凭烈焰，要分真伪筑高台。春风也解嫌狼籍，吹尽当年道教灰。】
人不易知 唐诗：【权衡谅匪易，愚智信难移。九德皆殊进，三端岂易施。同称昆岫宝，共握桂林枝。郑鼠今奚别，齐竽或滥吹。瑶台有光鉴，屡照不应疲。片善当无掩，先鸣贵在斯。龙门峻且极，骥足庶来驰。太息李元礼，期君幸一知。】
云母屏风隔坐 唐诗：【彩障成云母，丹墀隔上公。才彰二纪盛，荣播一朝同。近玉初齐白，临花乍散红。凝姿分缥缈，转佩辨?珑。意惬恩偏厚，名新宠更崇。谁知历千古，犹自仰清风。】
日暮山河清 唐诗：【天高爽气晶，驰景忽西倾。山列千重静，河流一带明。想同金镜澈，宁让玉壶清。纤翳无由出，浮埃不复生。荣纡分汉苑，表里见秦城。逸兴终难系，抽毫仰此情。】
月映清淮流 唐诗：【淮月秋偏静，含虚夜转明。桂花窥镜发，蟾影映波生。澹滟轮初上，裴回魄正盈。遥塘分草树，近浦写山城。桐柏流光逐，蠙珠濯景清。孤舟方利涉，更喜照前程。】
长安早春 唐诗：【杳霭三春色，先从帝里芳。折杨犹恨短，测景已忻长。莺和红楼乐，花连紫禁香。跃鱼惊太液，佳气接温汤。风送飞珂响，尘蒙翠辇光。熙熙晴煦远，徒欲奉尧觞。】
册上公太常奏雅乐 唐诗：【司乐陈金石，逶迤引上公。奏音人语绝，清韵佩声通。应律烟云改，来仪鸟兽同。得贤因举颂，修礼便观风。圣寿三称内，天欢九奏中。寂寥高曲尽，犹自满宸聪。】
永州舜庙诗 唐诗：【游湘有馀怨，岂是圣人心。行路猿啼古，祠宫梦草深。素风传旧俗，异迹闭荒林。巡狩去不返，烟云愁至今。九嶷天一半，山尽海沈沈。】
玉卮无当 唐诗：【共惜连城宝，翻为无当卮。讵惭君子贵，深讶拙工隳。泛蚁功全少，如虹色不移。可怜珍砾石，何计辨糟醨。江海诚难满，盘筵莫妄施。纵乖斟酌意，犹得奉光仪。】
玉壶冰 唐诗：【玄律阴风劲，坚冰在玉壶。暗中花更出，晓后色全无。涸冱谁能伴，凄清讵可渝。任圆空似璧，照物不成珠。素质情方契，孤明道岂殊。幽人若相比，还得咏生刍。】
白受采 唐诗：【皛皛金方色，迁移妙不穷。轻衣尘迹化，净壁缋文通。沙变蓝溪渍，冰渝墨沼空。似甘言受和，由礼学资忠。皎洁形无定，玄黄用莫同。素心如可教，愿染古人风。】
礼闱阶前春草生 唐诗：【河畔虽同色，南宫淑景先。微开曳履处，常对讲经前。得地风尘隔，依林雨露偏。已逢霜候改，初寄日华妍。影与丛兰杂，荣将众卉连。哲人如不薙，生意在芳年。】
华山庆云见 唐诗：【圣主祠名岳，高风发庆云。金柯初缭绕，玉叶渐氛氲。气色含珠日，光明吐翠雰。依稀来鹤态，髣髴列仙群。万树流光影，千潭写锦文。苍生忻有望，祥瑞在吾君。】
观剑南献捷 唐诗：【遐圻新破虏，名将旧登坛。戎馘西南至，毡裘长幼观。边疆氛已息，矛戟血犹残。紫陌欢声动，丹墀喜气盘。唐虞方德易，卫霍比功难。共睹俘囚入，赓歌万国安。】
尚书郎上直闻春漏 唐诗：【地即尚书省，人惟鸳鹭行。审时传玉漏，直夜递星郎。历历闻仙署，泠泠出建章。自空来断续，随月散凄锵。物静知声远，寒轻觉夜长。听馀残月落，曙色满东方。】
府试古镜 唐诗：【旧是秦时镜，今来古匣中。龙盘初挂月，凤舞欲生风。石黛曾留殿，朱光适在宫。应祥知道泰，监物觉神通。肝胆诚难隐，妍媸信易穷。幸居君子室，长愿免尘蒙。】
河鲤登龙门 唐诗：【年久还求变，今来有所从。得名当是鲤，无点可成龙。备历艰难遍，因期造化容。泥沙宁不阻，钓饵莫相逢。击浪因成势，纤鳞莫继踪。若令摇尾去，雨露此时浓。】
空水共澄鲜 唐诗：【悠然四望通，渺渺水无穷。海鹤飞天际，烟林出镜中。云消澄遍碧，霞起澹微红。落日浮光满，遥山翠色同。樵声喧竹屿，棹唱入莲丛。远客舟中兴，烦襟暂一空。】
郊坛听雅乐 唐诗：【泰坛恭祀事，彩仗下寒坰。展礼陈嘉乐，斋心动众灵。韵长飘更远，曲度静宜听。泛响何清越，随风散杳冥。彻悬和气聚，旋退晓山青。本自钧天降，还疑列洞庭。】
金谷园花发怀古 唐诗：【春风生梓泽，迟景映花林。欲问当时事，因伤此日心。繁华人已殁，桃李意何深。涧咽歌声在，云归盖影沈。地形同万古，笑价失千金。遗迹应无限，芳菲不可寻。】
幽人折芳桂 唐诗：【厚地生芳桂，遥林耸干长。叶开风里色，花吐月中光。曙鸟啼馀翠，幽人爱早芳。动时垂露滴，攀处拂衣香。古调声犹苦，孤高力自强。一枝终是折，荣耀在东堂。】
秋风生桂枝 唐诗：【寒桂秋风动，萧萧自一枝。方将击林变，不假舞松移。散翠幽花落，摇青密叶离。哀猿惊助袅，花露滴争垂。遗韵连波聚，流音万木随。常闻小山里，逋客最先知。】
送薛大夫和蕃 唐诗：【戎王归汉命，魏绛谕皇恩。旌旆辞双阙，风沙上五原。往途遵塞道，出祖耀都门。策令天文盛，宣威使者尊。澄波望四海，入贡伫诸蕃。秋杪迎回骑，无劳枉梦魂。】
骊龙 唐诗：【有美为鳞族，潜蟠得所从。标奇初韫宝，表智即称龙。大壑长千里，深泉固九重。奋髯云乍起，矫首浪还冲。荀氏传高誉，庄生冀绝踪。仍知流泪在，何幸此相逢。】
晦日同志昆明池汎舟 唐诗：【灵沼疑河汉，萧条见斗牛。烟生知岸近，水净觉天秋。落月低前树，清辉满去舟。兴因孤屿起，心为白蘋留。晓吹兼渔笛，闲云伴客愁。龙津如可上，长啸且乘流。】
晨光动翠华 唐诗：【早朝开紫殿，佳气逐清晨。北阙华旌在，东方曙景新。影连香雾合，光媚庆云频。鸟羽飘初定，龙文照转真。直疑冠佩入，长爱冕旒亲。摇动祥云里，朝朝映侍臣。】
望禁苑祥光 唐诗：【佳气生天苑，葱茏几效祥。树遥三殿际，日映九城傍。山雾宁同色，卿云未可彰。眺汾疑鼎气，临渭想荣光。当并舂陵发，应开圣历长。微臣时一望，短羽欲飞翔。】
清风戒寒 唐诗：【萧飒清风至，悠然发思端。入林翻别叶，绕树败红兰。晓拂轻霜度，宵分远籁攒。稍依帘隙静，遍觉坐隅寒。乍逐惊蓬振，偏催急漏残。遥知洞庭水，此夕起波澜。】
笙磬同音 唐诗：【笙磬闻何处，凄锵宛在东。激扬音自彻，高下曲宜同。历历俱盈耳，泠泠递散空。兽因繁奏舞，人感至和通。讵间洪纤韵，能齐搏拊功。四悬今尽美，一听辨移风。】
谒见日将至双阙 唐诗：【晓色临双阙，微臣礼位陪。远惊龙凤睹，谁识冕旒开。蔼蔼千年盛，颙颙万国来。天文标日月，时令布云雷。迥出黄金殿，全分白玉台。雕虫意何取，瞻恋不知回。】
寒流聚细文 唐诗：【晓野方闲眺，横溪赏乱流。寒文趋浦急，圆折逐烟浮。不谓飘疏雨，非关浴远鸥。观鱼鳞共细，间石影疑稠。猎猎风泠夕，潺潺濑响秋。仙槎如共泛，天汉适淹留。】
焚裘 唐诗：【今主临前殿，惩奢爇异裘。忽看阳焰发，如睹吉光流。丽彩辞宸扆，馀香在御楼。火随馀烬灭，气逐远烟浮。素朴回风变，凋华逐志休。永垂恭俭德，千古揖皇猷。】
嘉和合颖 唐诗：【天祚皇王德，神呈瑞谷嘉。感时苗特秀，證道叶方华。气转腾佳色，云披映早霞。薰风浮合颖，湛露净祥花。六穗垂兼倒，孤茎袅复斜。影同唐叔献，称庆比周家。】
鹤鸣九皋 唐诗：【胎化呈仙质，长鸣在九皋。排空散清唳，映日委霜毛。万里思寥廓，千山望郁陶。香凝光不见，风积韵弥高。凤侣攀何及，鸡群思忽劳。升天如有应，飞舞出蓬蒿。】
霜隼下晴皋 唐诗：【九皋霜气劲，翔隼下初晴。风动闲云卷，星驰白草平。棱棱方厉疾，肃肃自纵横。掠地秋毫迥，投身逸翮轻。高墉全失影，逐雀作飞声。薄暮寒郊外，悠悠万里情。】
又嘲 唐诗：【李生来，跋君怕。不意今日却增价，不画罗汉画驼马。】
夕阳洞 唐诗：【顺山高几许，亭亭似人蹲。左右自回抱，抱中有清源。异石匝阶墀，巉巉快四轩。凭几见城邑，一峰当石门。自从得兹洞，爱之忘朝昏。吾欲老于此，便为海阳人。谁为高世者，与我能修邻。】
小苏家 唐诗：【双月讴{訁亞}辗秋碧，细风斜掩神仙宅。麦门冬长马鬣青，茱萸蕊绽蝇头赤。流苏斗帐悬高壁，綵凤盘龙缴香额。堂内月娥横剪波，倚门肠断虾须隔。】
天竺国胡僧水晶念珠 唐诗：【天竺胡僧踏云立，红精素贯鲛人泣。细影疑随焰火销，圆光恐滴袈裟湿。夜梵西天千佛声，指轮次第驱寒星。若非叶下滴秋露，则是井底圆春冰。凄清妙丽应难并，眼界真如意珠静。碧莲花下独提携，坚洁何如幻泡影。】
无名氏之散句 唐诗：【都来消帝力，全不用兵防。道远擎空钵，深山踏落花。船中江上景，晚泊早行时。山寺钟楼月，江城鼓角风。雨过花争出，云空月半生。鸟正啼隋柳，人须入楚山。高松飘雨雪，一室掩香灯。遂有冥心者，还寻此境来。又因风雨夜，重到古松门。道晦金鸡伏，时来木马鸣。谁来看山寺，自去扫松门。此生还自喜，馀事不相侵。白鬓无心镊，青山得意多。一春能几日，无雨亦多风。苦雨秋涛涨，狂风野烧翻。须知三尺剑，只为不平磨。要路争先进，闲门肯暂过。已难消永夜，况复听秋霖。大雪路亦宿，深山水也吞。卷帘黄叶落，锁印子规啼。亡国空流水，孤祠掩落花。山魅隔窗舞，鵩鸟入帘飞。万里八九月，一身西北风。磴危攀薜荔，石滑疏莓苔。日落无行客，天寒有去鸿。正思浮世事，又到古城边。寻常风雨夜，应有鬼神看。寄宿山中寺，相辞海上僧。风吹榆荚叶，雨打木瓜花。是星皆拱北，无水不朝东。西风起边雁，一一向潇湘。那堪怀远路，犹自上高楼。白云风散尽，红叶水流来。妾如无异意，君弃也甘心。野过云根阔，山高树影长。古迹应重别，生缘不暂停。一个字未稳，数宵心不闲。别地叶频落，去程山已寒。但取诗名得，何论下第频。早起赴前程，邻鸡尚未鸣。白地一回雨，儿孙拾得金。轩车在何处，雨雪满前山。灯微山馆雨，角咽海城秋。去帆看已远，临水立多时。家贫为客早，路远得书稀。瀑布五千仞，草堂瀑布边。我忆云门寺，门前千万峰。一瓶居无外，万木老禅中。秋江洗一钵，寒日晒三衣。空山行客少，独树晚蝉多。一片月生海，几家人上楼。窗寒风渐紧，灯落夜将深。云梦几行去，潇湘一夜空。无风来竹院，有月在莎庭。故园从小别，夜雨近秋闻。书剑别南州，炎荒万里游。山盘樵径上，人到雪房迟。路经秋雨后，人入乱峰来。独树知秋早，孤舟觉夜寒。马饥餐落叶，鹤宿晒残阳。路远春行尽，家贫愁到时。临水通宵坐，知君此兴同。江声兼小雨，暝色入啼猿。藕隐玲珑玉，花藏缥缈容。红树醉秋色，碧溪弹夜弦。网断蛛犹织，梁空燕不归。倒身无著处，呵手不成温。几多诗弟子，无限酒知闻。床上小薰笼，韶州新退红。看时人步涩，展处蝶争来。酒味杂莲气，香冷胜于冰。轮囷如象鼻，潇洒绝青蝇。太宗皇帝真长策，赚得英雄尽白头。曾题名处添前字，送出城人乞旧衣。华阳观里钟声集，建福门前鼓动期。陇右诸侯供语鸟，日南太守送名花。八百孤寒齐下泪，一时回首望崖州。让劫已令多士伏，沽名还得世人闻。人为子推初禁火，花愁青女再飞霜。楝花开后风光好，梅子黄时雨意浓。兰汤备浴传荆俗，水马浮江吊屈魂。城头椎鼓传花枝，席上抟拳握松子。鸟向不香花里宿，人从无影月中归。轻著冻痕销水面，密随和气入花根。万木尽如花落候，四檐鸣□雨来时。浓绿万枝红一点，动人春色不须多。晚菘细切肥牛肚，新笋初尝嫩马蹄。蝉离楚树鸣犹少，叶到嵩山落更多。风和日暖方开眼，雨润烟浓不举头。窗前闲咏鸳鸯句，壁上时观獬廌图。可能有事关心后，得似无人识面时。一点孤灯人梦觉，万重寒叶雨声多。此心只待相逢说，时复登楼看远山。九江有浪船难济，三峡无猿客有愁。四海鱼龙精魄冷，五山鸾凤骨毛寒。谁家绿酒欢留客，何处红楼睡失明。雨露施恩无厚薄，蓬蒿随分有枯荣。去年花下留连饮，暖日夭桃莺乱啼。今日江边容易别，淡烟衰草马频嘶。蛇蝎性灵生便毒，蕙兰根异死犹香。三间茅屋无人到，十里松门独自游。翻忆旧山青碧里，绕庵闲伴野僧禅。不甘五等诸侯荐，直肯九重天子知。】
王昭君 唐诗：【猗兰恩宠歇，昭阳幸御稀。朝辞汉阙去，夕见胡尘飞。寄信秦楼下，因书秋雁归。】
冬 唐诗：【苍茫枯碛阴云满，古木号空昼光短。云拥三峰岳色低，冰坚九曲河声断。浩汗霜风刮天地，温泉火井无生意。泽国龙蛇冻不伸，南山瘦柏销残翠。】
古砚 唐诗：【癖性爱古物，终岁求不得。昨朝得古砚，兰河滩之侧。波涛所击触，背面生隙隙。质状朴且丑，令人作不得。】
失题 唐诗：【春朝散微雨，庭树开芸绿。上有怀春鸟，间关断复续。谓言□野中，定是珠城曲。我自牵时幸，以惭羁旅束。尔不鸣幽林，来此将何欲。】
白雪歌 唐诗：【皇穹何处飞琼屑，散下人间作春雪。五花马踏白云衢，七香车碾瑶墀月。苏岩乳洞拥山家，涧藤古栗盘银蛇。寒郊复叠铺柳絮，古碛烂熳吹芦花。流泉不下孤汀咽，断臂老猿声欲绝。鸟啄冰潭玉镜开，风敲檐溜水晶折。拂户初疑粉蝶飞，看山又讶白鸥归。孙康冻死读书闱，火井不煖温泉微。】
石上阁 唐诗：【水石引我去，南湖复东壑。不厌随竹阴，来登石上阁。磴道通石门，欹崖断如凿。飞梁架峰头，夭矫虹霓若。下视竹木杪，仰见悬泉落。水声兼松吹，音响参众乐。时时为雾雨，飘洒湿帘箔。吾欲弃簪缨，于兹守寂寞。】
石上阁 唐诗：【石上搆层阁，便以石为柱。千载□栋梁，岂有□危惧。苔壁绝人踪，虹桥横鸟路。攀涉惬所怀，幽奇未尝遇。迥然半空里，物象竞相助。云外见孤峰，林端悬瀑布。引望无不通，兹焉倍多趣。徒□欲忘归，衣裳湿烟雾。】
刘黑闼解嘲人语 其一 嘲水恶鸟 唐诗：【水恶，头如镰杓尾如凿，河里搦鱼无僻错。】
刘黑闼解嘲人语 其二 嘲骆驼 唐诗：【骆驼，项曲绿蹄，被他负物多。】
合水县玉泉石崖刻 唐诗：【山脉逗飞泉，泓澄傍岩石。乱垂寒玉筱，碎洒珍珠滴。澄波涵万象，明镜泻天色。有时乘月来，赏咏还自适。】
曲石凫 唐诗：【为爱水石奇，不厌湖畔行。每登曲石凫，则有远兴生。?差半湖□，宛若龙象形。又如琅琊台，□盘枕沧溟。醉人入岛来，将醉强为醒。扣船复摇棹，学歌渔父声。呼我上酒船，更深江海情。】
汤周山 唐诗：【汤周二大仙，庐此得升天。风俗因兴庙，春秋不记年。锦云张紫盖，琴溜泻鸣泉。丹灶犹存鼎，仙花发故园。】
听琴 唐诗：【六律铿锵间宫徵，伶伦写入梧桐尾。七条瘦玉叩寒星，万派流泉哭纤指。空山雨脚随云起，古木灯青啸山鬼。田文堕泪曲未终，子规啼血哀猿死。】
村人学解嘲人语 唐诗：【绵绢，割两耳，只有面。】
灵响词 其一 唐诗：【此响非俗响，心知是灵仙。不曾离耳里，高下如秋蝉。】
灵响词 其二 唐诗：【入夜声则厉，在昼声则微。神灵斥众恶，与我作风威。】
灵响词 其三 唐诗：【妙响无住时，昼夜常轮回。那是偶然事，上界特使来。】
灵响词 其四 唐诗：【何以辨灵应，事须得梯媒。自从灵响降，如有真人来。】
灵响词 其五 唐诗：【存念长在心，展转无停音。可怜清爽夜，静听秋蝉吟。】
鸡头 唐诗：【湖浪参差叠寒玉，水仙晓展钵盘绿。淡黄根老栗皱圆，染青刺短金罂熟。紫罗小囊光紧蹙，一掬真珠藏猬腹。丛丛引觜傍莲洲，满川恐作天鸡哭。】
京师人号牛杨语 唐诗：【太牢笔，少牢口，东西南北何处走。】
咏美人骑马 唐诗：【骏马娇仍稳，春风灞岸晴。促来金镫短，扶上玉人轻。帽束云鬟乱，鞭笼翠袖明。不知从此去，何处更倾城。】
明月湖醉后蔷薇花歌 唐诗：【万朵当轩红灼灼，晚阴照水尘不著。西施醉后情不禁，侍儿扶下蕊珠阁。柔条嫩蕊轻?鳃，一低一昂合又开。深红浅绿状不得，日斜池畔香风来。红能柔，绿能软，浓淡参差相宛转。舞蝶双双谁唤来，轻绡片片何人剪。白发使君思帝乡，驱妻领女游花傍。持杯忆著曲江事，千花万叶垂宫墙。复有同心初上第，日暮华筵移水际。笙歌日日徵教坊，倾国名倡尽佳丽。我曾此处同诸生，飞盂落盏纷纵横。将欲得到上天路，刚向直道中行去。一朝失势当如此，万事如灰壮心死。谁知奏御数万言，翻割龟符四千里。丈夫达则贤，穷则愚，胡为紫，胡为朱。莫思身外穷通事，且醉花前一百壶。】
姜宣弹小胡笳引歌 唐诗：【雷氏金徽琴，王君宝重轻千金。三峡流中将得来，明窗拂席幽匣开。朱弦宛转盘凤足，骤击数声风雨回。哀笳慢指董家本，姜宣得之妙思忖。汎徽胡雁咽萧萧，绕指辘轳圆衮衮。吞恨含情乍轻激，故国关山心历历。潺湲疑是舞鸊鹈，砉騞如闻发鸣镝。流宫变徵渐幽咽，别鹤欲飞猿欲绝。秋霜满树叶辞风，寒雏坠地乌啼血。哀弦已罢春恨长，恨长何如怀我乡。我乡安在长城窟，闻君肤奏心飘忽。何时窄袖短貂裘，胭脂山下弯明月。】
度世古玄歌 唐诗：【始青之下月与日，两半同升合为一。大如弹丸甘如蜜，出彼玉堂入金室，子若得之慎勿失。】
春二首 其一 唐诗：【袅袅东风吹水国，金鸦影暖南山北。蒲抽小剑割湘波，柳拂长眉舞春色。白铜堤下烟苍苍，林端细蕊参差香。绿桑枝下见桃叶，回看青云空断肠。】
春二首 其二 唐诗：【乌足迟迟日宫里，天门击鼓龙蛇起。风师剪翠换枯条，青帝挼蓝染江水。蜂蝶缤纷抱香蕊，锦鳞跳掷红云尾。绣衣白马不归来，双成倚槛春心醉。】
秋 唐诗：【月色驱秋下穹昊，梁间燕语辞巢早。古苔凝紫贴瑶阶，露槿啼红堕江草。越客羁魂挂长道，西风欲揭南山倒。粉娥恨骨不胜衣，映门楚碧蝉声老。】
绝句 唐诗：【钓罢孤舟系苇梢，酒开新瓮鲊开包。自从江浙为渔父，二十馀年手不叉。】
胡笳曲 唐诗：【月明星稀霜满野，毡车夜宿阴山下。汉家自失李将军，单于公然来牧马。】
夏 唐诗：【赤帝旗迎火云起，南山石裂吴牛死。绣楹夜夜箔虾须，象榻重重簟湘水。彤彤日脚烧冰井，古陌尘飞野烟静。汉帝高堂汗若珠，班姬明月无停影。】
海阳泉 唐诗：【人谁无耽爱，各亦有所偏。于吾喜尚中，不厌千万泉。诚知湟水曲，远在南海壖。自从得海阳，便欲终老焉。怪石状五岳，旋回枕深渊。激繁似涌云，静同冰镜悬。吾欲以海阳，跨于河洛间。使彼云林客，来游皆忘还。】
海阳湖 唐诗：【闲游爱湖广，湖广丛怪石。回合万里势，□□□□□。绿动若无底，波澄涵云碧。镕水复何如，昆池吾不易。兹境多所尚，亲邻道与释。外望虽异门，中间不相隔。开凿尽天然，智者留奇迹。我愿长此游，谁言一朝夕。】
海阳湖 唐诗：【吾涨海阳泉，以为海阳湖。千峰在水中，状类皆自殊。有如三神山，苍苍海上孤。又似洲岛中，忽然见龙鱼。引船过石间，随兴得所如。每有惬心处，沈吟复踌躇。吾恐天地间，怪异如此无。】
秦家行 唐诗：【彗孛飞光照天地，九天瓦裂屯冤气。鬼哭声声怨赵高，宫花滴尽扶苏泪。祸起萧墙不知戢，羽书催筑长城急。剑上忠臣血未乾，沛公已向函关入。】
望远亭 唐诗：【泛湖劳水戏，饮漱厌清澜。来登望远亭，心目又不闲。孤峰入座□，高岭横前轩。更复欢长风，萧寥窗户间。外物能扰人，吾将息其端。归来湖中馆，□户聊自安。】
盘石 唐诗：【海阳泉上山，巉巉尽殊状。忽然有平石，盘薄千峰上。寒泉匝石流，悬注几千丈。有时厌泉湖，爱临一长望。意出天地间，因为逸民唱。】
盘石 唐诗：【下山复上山，山势凌云空。有石圆且平，疑是□□功。清浅绕细泉，阴森倚长松。羃羃生青苔，亭亭对远峰。朝来暮未归，爱□□□□。】
斑竹 唐诗：【浓绿疏茎绕湘水，春风抽出蛟龙尾。色抱霜花粉黛光，枝撑蜀锦红霞起。交戛敲欹无俗声，满林风曳刀枪横。殷痕苦雨洗不落，犹带湘娥泪血腥。袅娜梢头扫秋月，影穿林下疑残雪。我今惭愧子猷心，解爱此君名不灭。】
斑竹簟 唐诗：【龙鳞满床波浪湿，血光点点湘娥泣。一片晴霞冻不飞，深沈尽讶蛟人立。百朵排花蜀缬明，珊瑚枕滑葛衣轻。闲窗独卧晓不起，冷浸羁魂锦江里。】
游海门峡 唐诗：【沿流二十里，始到海门山。仰视见两崖，有如万盖悬。逐上几千仞，犹未穷绝颠。上有外士家，半岩得湖泉。湖□昏且来，意其通海焉。忽此见灵怪，踟蹰不能旋。开襟当海风，目送归海船。恨不到罗浮，丹溪寻列仙。】
湖下溪 唐诗：【湖水下为溪，溪小趣更幽。窈窕林中回，清泠石上流。掩映成碧潭，游戏见白鸥。岸傍古树根，往往疑潜虬。野情随所适，世事何沈浮。】
湖下溪 唐诗：【海阳湖下溪，夹峰多异石。数步□□□，溶溶似云白。竹阴入□里，更觉溪已碧。吾欲漱斯流，长为避时客。】
琵琶 唐诗：【粉胸绣臆谁家女，香拨星星共春语。七盘岭上走鸾铃，十二峰头弄云雨。千悲万恨四五弦，弦中甲马声骈阗。山僧扑破琉璃钵，壮士击折珊瑚鞭。珊瑚鞭折声交戛，玉盘倾泻真珠滑。海神驱趁夜涛回，江娥蹙踏春冰裂。满坐红妆尽泪垂，望乡之客不胜悲。曲终调绝忽飞去，洞庭月落孤云归。】
落日山照曜 唐诗：【裴回空山下，晼晚残阳落。圆影过峰峦，半规入林薄。馀光澈群岫，乱彩分重壑。石镜共澄明，岩光同照灼。栖禽去杳杳，夕烟生漠漠。此境谁复知，独怀谢康乐。】
嘲伛偻人 唐诗：【拄杖欲似乃，播笏还似及。逆风荡雨行，面乾顶额湿。著衣床上坐，肚缓脊皮急。城门尔许高，故自匍匐入。】
霜菊 唐诗：【秋尽北风去，律移寒气肃。淅沥降繁霜，离披委残菊。华滋尚照灼，幽气含纷郁。的的冒空园，萋萋被幽谷。骚人有遗咏，陶令曾盈掬。傥使怀袖中，犹堪袭馀馥。】
郊庙歌辞·后唐宗庙乐舞辞·永平舞 唐诗：【庆传瓒祚，位正瑶图。功宣四海，化被八区。静彰帝道，动合乾符。千秋万祀，永荷昭苏。】
郊庙歌辞·后唐宗庙乐舞辞·昭德舞 唐诗：【懿彼明德，赫赫煌煌。名高阃域，功著旗常。道符休泰，运叶祺祥。庆传万祀，以播耿光。】
洛阳人嘲跋异 唐诗：【赫赫洛下，唯说异画。张氏出头，跋异无价。】
蜀选人嘲韩昭 唐诗：【嘉眉邛蜀，侍郎骨肉。导江青城，侍郎情亲。果阆二州，侍郎自留。巴蓬集壁，侍郎不识。】
后庭宴 唐诗：【千里故乡，十年华屋，乱魂飞过屏山簇。眼重眉褪不胜春，菱花知我销香玉。双双燕子归来，应解笑人幽独。断歌零舞，遗恨清江曲。万树绿低迷，一庭红{艹/撲}簌。】
杨柳枝 唐诗：【万里长江一带开，岸边杨柳几千栽。锦帆未落西风起，惆怅龙舟去不回。】
贺圣朝 唐诗：【白露点，晓星明灭，秋风落叶。故址颓垣，冷烟衰草，前朝宫阙。长安道上行客，依旧利深名切。改变容颜，消磨今古，陇头残月。】
菩萨蛮 唐诗：【枕前发尽千般愿：要休且待青山烂，水面上秤砣浮，直待黄河彻底枯，白日参辰现，北斗回南面。休即未能休，且待三更见日头。】
杂曲歌辞 塞姑 唐诗：【昨日卢梅塞口，整见诸人镇守。都护三年不归，折尽江边杨柳。】
虞美人 唐诗：【帐中草草军情变，月下旌旗乱。褫衣推枕怆离情，远风吹下楚歌声，正三更。抚骓欲下重相顾，艳态花无主。手中莲锷凛秋霜，九泉归去是仙乡，恨茫茫。】
醉公子 唐诗：【门外猧儿吠，知是萧郎至。刬袜下香阶，冤家今夜醉。扶得入罗帏，不肯脱罗衣。醉则从他醉，还胜独睡时。】
句 唐诗：【月知溪静寻常入，云爱山高且暮归。风吹帆席随云卷，鸟压花枝覆水低。匹马路傍乘月别，孤帆波上入云飞。蹴鞠场边芳草短，鞦韆树下落花多。看树只愁花落尽，听莺不觉马行迟。携樽藉草情无极，对水看云兴有馀。文战不曾眉得白，酒酝长觉面先红。风里一声天上落，世人皆向五云看。仙花又别三千岁，暮雨已迷十二峰。满枝带露将何似，曾见琼楼素面啼。翠叶偃风如剪彩，红花含露似啼妆。青萝带雾依松古，绿竹含烟泛水光。书吏优游山色里，琴堂闲冷水声中。钟鸣月下长洲苑，露湿残花鸟乱啼。花攒屋上红珠颗，笋满篱根紫玉簪。花舞野塘铺地锦，鸟鸣江树送春声。】
右威卫嘲语 唐诗：【门缘御史塞，厅被校书侵。】
言志 唐诗：【腰缠十万贯，骑鹤上扬州。】
注苗张二进士题名 唐诗：【一双前进士，两个阿孩儿。】
南唐伶人献先主词 唐诗：【惟愿普天多瑞庆，柳条结絮鹅双生。】
昭潭谚 唐诗：【昭潭无底橘州浮。】
洛中人语 唐诗：【昔楼师德园，今袁德师楼。】
闽伶官戏主延政语 唐诗：【只闻有泗州和尚，不见有五县天子。】
袁州人谑彭伉 唐诗：【湛贲及第，彭伉落驴。】
钱处士李氏谶 唐诗：【仿佛之间一倍杨。】
黄犊子谣 唐诗：【黄牛孛犊子挽纼断，两脚蹋地鞋麻需断。】
嘲毛炳彭会 唐诗：【彭生作赋茶三片，毛氏传诗酒半升。】
嘲主司崔澹 唐诗：【主司何事厌吾王，解把黄巢比武王。】
嘲刘师老 唐诗：【大府朝天升穆老，尚书倒地落刘郎。】
嘲郑薰 唐诗：【主司头脑太冬烘，错认颜标作鲁公。】
嘲蒋蟠金丹 唐诗：【张鹄只消千驮绢，蒋蟠惟用一丸丹。】
酒尽君莫沽 唐诗：【酒尽君莫沽，壶倾我当发。城市多嚣尘，还山弄明月。】
句 唐诗：【骑䯀春风离汉苑，心悬秋月照吴关。】
山中作 唐诗：【席帘高捲枕高攲，门掩垂萝蘸碧溪。闲把史书眠一觉，起来山日过松西。】
织妇 唐诗：【蓬鬓蓬门积恨多，夜阑灯下不停梭。成缣犹自陪钱纳，未直青楼一曲歌。】
忆庐山旧居 唐诗：【粗衣粝食老烟霞，勉把衰颜惜岁华。独鹤秪为山客伴，闲云常在野僧家。丛生嫩蕨黏松粉，自落乾薪带藓花。明月清风旧相得，十年归恨可能赊。】
圣果寺 唐诗：【路自中峰上，盘回出薜萝。到江吴地尽，隔岸越山多。古木丛青霭，遥天浸白波。下方城郭近，钟磬杂笙歌。】
远烟 唐诗：【霭霭前山上，凝光满薜萝。高风吹不尽，远树得偏多。翠与晴云合，轻将淑气和。正堪流野目，朱阁意如何。】
送僧游西域 唐诗：【一盂兼一锡，秪此度流沙。野性虽为客，禅心即是家。寺披云峤雪，路入晓天霞。自说游诸国，回应岁月赊。】
萤 唐诗：【熠熠与娟娟，池塘竹树边。乱飞如拽火，成聚却无烟。微雨洒不灭，轻风吹欲燃。昔时书案上，频把作囊悬。】
句 唐诗：【太平时节无人看，雪刃闲封满匣尘。】
舞曲歌辞 柘枝词 唐诗：【将军奉命即须行，塞外领彊兵。闻道烽烟动，腰间宝剑匣中鸣。】
题英禅师 唐诗：【将知德行异寻常，每见持经在道场。欲识用心精洁处，一瓶秋水一炉香。】
对御书后一绝 唐诗：【通神笔法得玄门，亲入长安谒至尊。莫怪出来多意气，草书曾悦圣明君。】
题安乐山 唐诗：【碧峰横倚白云端，隋氏真人化迹残。翠柏不凋龙骨瘦，石泉犹在镜光寒。】
杂曲歌辞 如意娘 唐诗：【看朱成碧思纷纷，憔悴支离为忆君。不信比来长下泪，开箱验取石榴裙。】
唐大飨拜洛乐章 齐和 唐诗：【沈潜演贶分三极，广大凝祯总万方。既荐羽旌文化启，还呈干戚武威扬。】
唐享昊天乐 第八 唐诗：【奠璧郊坛昭大礼，锵金拊石表虔诚。始奏承云娱帝赏，复歌调露畅韶英。】
腊日宣诏幸上苑 唐诗：【明朝游上苑，火急报春知。花须连夜发，莫待晓风吹。】
石淙 唐诗：【三山十洞光玄箓，玉峤金峦镇紫微。均露均霜标胜壤，交风交雨列皇畿。万仞高岩藏日色，千寻幽涧浴云衣。且驻欢筵赏仁智，雕鞍薄晚杂尘飞。】
早春夜宴 唐诗：【九春开上节，千门敞夜扉。兰灯吐新燄，桂魄朗圆辉。送酒惟须满，流杯不用稀。务使霞浆兴，方乘汎洛归。】
唐大飨拜洛乐章 拜洛 唐诗：【菲躬承睿顾，薄德忝坤仪。乾乾遵后命，翼翼奉先规。抚俗勤虽切，还淳化尚亏。未能弘至道，何以契明祇。】
唐明堂乐章 外办将出 唐诗：【总章陈昔典，衢室礼惟神。宏规则天地，神用叶陶钧。负扆三春旦，充庭万宇宾。顾己诚虚薄，空惭驭兆人。】
赠胡天师 唐诗：【高人叶高志，山服往山家。迢迢间风月，去去隔烟霞。碧岫窥玄洞，玉灶鍊丹砂。今日星津上，延首望灵槎。】
唐享昊天乐 第四 唐诗：【巍巍睿业广，赫赫圣基隆。菲德承先顾，祯符萃眇躬。铭开武岩侧，图荐洛川中。微诚讵幽感，景命忽昭融。有怀惭紫极，无以谢玄穹。】
从驾幸少林寺 唐诗：【陪銮游禁苑，侍赏出兰闱。云偃攒峰盖，霞低插浪旂。日宫疏涧户，月殿启岩扉。金轮转金地，香阁曳香衣。铎吟轻吹发，幡摇薄雾霏。昔遇焚芝火，山红连野飞。花台无半影，莲塔有全辉。实赖能仁力，攸资善世威。慈缘兴福绪，于此罄归依。风枝不可静，泣血竟何追。】
制袍字赐狄仁杰 唐诗：【敷政术，守清勤。升显位，励相臣。】
郊庙歌辞 武后大享拜洛乐章 归和 唐诗：【言旋云洞兮蹑烟途，永宁中宇兮安下都。包涵动植兮顺荣枯，长贻宝贶兮赞璇图。】
唐大飨拜洛乐章 归和 唐诗：【调云阕兮神座兴，骖云驾兮俨将升。腾绛霄兮垂景祜，翘丹恳兮荷休徵。】
唐大飨拜洛乐章 致和 唐诗：【神功不测兮运阴阳，包藏万宇兮孕八荒。天符既出兮帝业昌，愿临明祀兮降祯祥。】
唐大飨拜洛乐章 德和 唐诗：【夕惕同龙契，晨兢当凤扆。崇儒习旧规，偃伯循先旨。绝壤飞冠盖，遐区丽山水。幸承三圣馀，忻属千年始。】
唐享昊天乐 第一 唐诗：【太阴凝至化，真耀蕴轩仪。德迈娥台敞，仁高姒幄披。扪天遂启极，梦日乃升曦。】
唐享昊天乐 第九 唐诗：【荷恩承顾托，执契恭临抚。庙略静边荒，天兵曜神武。有截资先化，无为遵旧矩。祯符降昊穹，大业光寰宇。】
唐享昊天乐 第二 唐诗：【瞻紫极，望玄穹。翘至恳，罄深衷。听虽远，诚必通。垂厚泽，降云宫。】
唐享昊天乐 第十二 唐诗：【式乾路，辟天扉。回日驭，动云衣。登金阙，入紫微。望仙驾，仰恩徽。】
游九龙潭 唐诗：【山窗游玉女，涧户对琼峰。岩顶翔双凤，潭心倒九龙。酒中浮竹叶，杯上写芙蓉。故验家山赏，惟有风入松。】
曳鼎歌 唐诗：【羲农首出，轩昊膺期。唐虞继踵，汤禹乘时。天下光宅，海内雍熙。上玄降鉴，方建隆基。】
唐享昊天乐 第五 唐诗：【朝坛雾卷，曙岭烟沈。爰设筐币，式表诚心。筵辉丽璧，乐畅和音。仰惟灵鉴，俯察翘襟。】
唐大飨拜洛乐章 九和 唐诗：【祗荷坤德，钦若乾灵。惭惕罔置，兴居匪宁。恭崇礼则，肃奉仪形。惟凭展敬，敢荐非馨。】
唐大飨拜洛乐章 昭和 唐诗：【舒云致养，合大资生。德以恒固，功由永贞。升歌荐序，垂币翘诚。虹开玉照，凤引金声。】
唐大飨拜洛乐章 昭和 唐诗：【九玄眷命，三圣基隆。奉成先旨，明台毕功。宗祀展敬，冀表深衷。永昌帝业，式播淳风。】
唐大飨拜洛乐章 通和 唐诗：【皇皇灵眷，穆穆神心。暂动凝质，还归积阴。功玄枢纽，理寂高深。衔恩佩德，耸志翘襟。】
唐大飨拜洛乐章 敬和 唐诗：【兰俎既升，蘋羞可荐。金石载设，咸英已变。林泽斯总，山川是遍。敢用敷诚，实惟忘倦。】
唐大飨拜洛乐章 禋和 唐诗：【百礼崇容，千官肃事。灵降舞兆，神凝有粹。奠享咸周，威仪毕备。奏夏登列，歌雍撤肆。】
唐享昊天乐 第七 唐诗：【尊浮九酝，礼备三周。陈诚菲奠，契福神猷。】
唐享昊天乐 第十 唐诗：【肃肃祀典，邕邕礼秩。三献已周，九成斯毕。爰撤其俎，载迁其实。或升或降，惟诚惟质。】
唐享昊天乐 第十一 唐诗：【礼终肆类，乐阕九成。仰惟明德，敢荐非馨。顾惭菲奠，久驰云軿。瞻荷灵泽，悚恋兼盈。】
唐享昊天乐 第六 唐诗：【昭昭上帝，穆穆下临。礼崇备物，乐奏锵金。兰羞委荐，桂醑盈斟。敢希明德，幸罄庄心。】
唐大飨拜洛乐章 咸和 唐诗：【坎泽祠容备举，坤坛祭典爰申。灵眷遥行秘躅，嘉贶荐委殊珍。肃礼恭禋载展，翘襟邈志逾殷。方期交际悬应。】
唐大飨拜洛乐章 显和 唐诗：【顾德有惭虚菲，明祇屡降祯符。汜水初呈秘象，温洛荐表昌图。玄泽流恩载洽，丹襟荷渥增愉。】
唐享昊天乐 第三 唐诗：【乾仪混成冲邃，天道下济高明。闿阳晨披紫阙，太一晓降黄庭。圜坛敢申昭报，方璧冀展虔情。丹襟式敷衷恳，玄鉴庶察微诚。】
唐武氏享先庙乐章 唐诗：【先德谦撝冠昔，严规节素超今。奉国忠诚每竭，承家至孝纯深。追崇惧乖尊意，显号恐玷徽音。既迫王公屡请，方乃俯遂群心。有限无由展敬，奠醑每阙亲斟。大礼虔申典册，蘋藻敬荐翘襟。】
送南中尉 唐诗：【羡君初拜职，嗟我独无名。且是正员尉，全胜兼试卿。】
答顺宗皇帝问 其一 唐诗：【佛从无为来，灭向无为去。法身等虚空，常住无心处。有念归无念，有住归无住。来为众生来，去为众生去。清净真如海，湛然体常住。智者善思惟，更勿生疑虑。】
答顺宗皇帝问 其二 唐诗：【佛体本无为，迷情妄分别。法身等虚空，未曾有生灭。有缘佛出世，无缘佛入灭。处处化众生，犹如水中月。非常亦非灭。生亦未曾生，灭亦未曾灭。了见无心处，自然无法说。】
新阳改故阴 唐诗：【律管才推候，寒郊忽变阴。微和方应节，积惨已辞林。暗觉馀澌断，潜惊丽景侵。禁城佳气换，北陆翠烟深。有截知遐布，无私荷照临。韶光如可及，莺谷免幽沈。】
古仙词 唐诗：【珠幡绛节晓霞中，汉武清斋待少翁。不向人间恋春色，桃花自满紫阳宫。】
赏残花 唐诗：【零落多依草，芳香散著人。低檐一枝在，犹占满堂春。】
感春词 唐诗：【未得鸣珂谒汉宫，江头寂寞向春风。悲歌一曲心应醉，万叶千花泪眼中。】
灞上 唐诗：【鸣鞭晚日禁城东，渭水晴烟灞岸风。都傍柳阴回首望，春天楼阁五云中。】
三个不归颂 其一 唐诗：【割爱慈亲异俗迷，如云似鹤更高飞。五湖四海随缘去，到处为家一不归。】
三个不归颂 其二 唐诗：【苦节劳形守法威，幸逢知识决玄微。慧灯初照昏衢朗，唯报自亲二不归。】
三个不归颂 其三 唐诗：【峭壁幽岩往复希，片云孤月每相依。经行宴坐闲无事，乐道逍遥三不归。】
放少师行脚时颂 唐诗：【放汝南行入大津，碧潭深处养金鳞。等闲莫与凡鱼伴，直透龙门便出身。】
题西施石诗 唐诗：【岭上千峰秀，江边细草春。今逢浣纱石，不见浣纱人。】
西施 唐诗：【云霞出没群峰外，鸥鸟浮沈一水间。一自越兵齐振地，梦魂不到虎丘山。】
诗 唐诗：【当时计拙笑将军，何事安邦赖美人。一自仙葩入吴国，从兹越国更无春。】
谢王轩 唐诗：【妾自吴宫还越国，素衣千载无人识。当时心比金石坚，今日为君坚不得。】
西施诗 唐诗：【高花岩外晓相鲜，幽鸟雨中啼不歇。红云飞过大江西，从此人间怨风月。】
西施 唐诗：【佳人去千载，溪山久寂寞。野水浮白烟，岩花自开落。猿鸟旧清音，风月闲楼阁。无语立斜阳，幽情入天幕。】
哥舒歌 唐诗：【北斗七星高，哥舒夜带刀。至今窥牧马，不敢过临洮。】
题壁 唐诗：【南枝向暖北枝寒，一种春花有两般。凭仗高楼莫吹笛，大家留取倚阑看。】
朱泚乱定后上皇帝 唐诗：【豺狼暴宫阙，拔涂凌丹墀。花木久不芳，群凶亦自疑。既为皇帝枯，亦为皇帝滋。草木尚多感，报恩须及时。】
题端正树 唐诗：【昔日偏沾雨露荣，德皇西幸赐嘉名。马嵬此去无多地，合向杨妃冢上生。】
戏为冥吏判 唐诗：【焦湖百里，一任作獭。】
忆故人 其一 唐诗：【别君彼此两平安，别后恓惶凡几般。虽然更寄新书去，忆时捻取旧诗看。】
忆故人 其二 唐诗：【一更独坐泪成河，半夜想思愁转多。左右不闻君语笑，以横只见唱戎歌。】
有恨久囚 唐诗：【人易千般去，余嗟独未还。空知泣山月，宁觉鬓苍斑。】
忽有故人相问以诗代书达知己两首 其一 唐诗：【忽闻数子访羁人，问着感言是德邻。与君咫尺不相见，空知日夕泪沾巾。】
忽有故人相问以诗代书达知己两首 其二 唐诗：【自闭荒城恨有馀，未知君意复何如？非论阻碍难相见，亦恐猜慊不寄书。】
春宵有怀 唐诗：【独坐春宵月见高，月下思君心郁陶。踌躇不觉三更尽，空见豺狼数遍号。】
秋夜 唐诗：【一夜秋声傍海多，五更寒色早来过。自然羁旅肠堪断，况复猜嫌被网罗。】
秋夜望月 其一 唐诗：【皎皎山头月欲低，月厌羁愁睡转迷。忽觉泪流痕尚在，不知梦里向谁啼。】
秋夜望月 其二 唐诗：【愁眠枕上泪痕多，况复寒更月色过。与君万里难相见，不然一度梦中罗。】
闺情 其一 唐诗：【千回万转梦难成，万遍千回梦里惊。总为相思愁不寐，纵然愁寐忽天明。】
闺情 其二 唐诗：【百度看星月，千回望五更。自知无夜分，乞顾早天明。】
逢故人之作 唐诗：【故人相见涕龙钟，总为情怀昔日浓。随头尽见新白发，何曾有个旧颜容！】
晚秋 其二 唐诗：【天涯地角一何长，雁塞龙堆万里疆。每恨沦流经数载，更嗟缧绁泣千行。】
晚秋 其三 唐诗：【缧绁戎庭恨有馀，蚕知君意复何如？一介耻无苏子节，数回羞寄李陵书。】
晚秋 其四 唐诗：【发为多愁白，心缘久客悲。更遭缧绁事，因此改容仪。】
晚秋 其五 唐诗：【春来渐觉没心情，愁见豺狼夜叫声。君但远听肠应断，况仆羁缧在此城。】
晚秋 其六 唐诗：【日月千回数，君名万遍呼。睡时应入梦，知我断肠无？】
晚秋 其七 唐诗：【白日欢情少，黄昏愁转多。不知君意里，还解忆人摩？】
望敦煌 唐诗：【数回瞻望敦煌道，千里茫茫尽白草。男儿留滞暂时间，不应便向戎庭老。】
□□ 唐诗：【恨到荒城一闭关，乡园阻隔万重山。咫尺音书犹不达，梦魂何处得归还。】
久憾缧绁之作 唐诗：【一从命驾赴戎乡，几度躬先亘法梁。吐纳共钦澎湃注，纵横竞揖慧风飏。今时有恨同兰艾，即日无辜比冶长。黠虏莫能分玉石，终朝谁念泪沾裳。】
冬出敦煌郡入退浑国朝发马圈之作 唐诗：【西行过马圈，北望近阳关。回首见城郭，黯然林树间。野烟暝村墅，初是惨寒山。步步缄愁色，迢迢惟梦还。】
冬夜非所 唐诗：【长夜闭荒城，更深恨转盈。星济数道赤，月出半山明。不闻村犬吠，空听虎狼声。愁卧眠虽着，时时梦里惊。】
至墨离海奉怀敦煌知己 唐诗：【朝行傍海涯，暮宿幕为家。千山空皓雪，万里尽黄沙。戎俗途将近，知音道已赊。回瞻云岭外，挥涕独咨嗟。】
困中登山 唐诗：【戎庭闷且闲，谁复解愁颜。步步或登岭，悠悠时往还。野禽噪河曲，村犬吠林间。西北望君处，踌踷日暝山。】
青海卧疾之作 其一 唐诗：【数日穹庐卧疾时，百方投药力将微。惊魂漫漫迷山际，怯魄悠悠傍海涯。旋知命与浮云合，可叹身同朝露晞。男儿到此须甘分，何假含啼枕上悲！】
青海卧疾之作 其二 唐诗：【邂逅遇迍蒙，人情讵见通？昔时曾虎步，即日似禽笼。有命如朝露，天依类断蓬。缅怀知我者，荣辱杳难同。】
青海望敦煌之作 唐诗：【西北指流沙，东南路转遐。独晴留海畔，归望阻天涯。九夏呈芳草，三时有雪花。未能刷羽去，空此羡城鸦。】
非所寄王都护姨夫 唐诗：【敦煌数度访来人，握手千回问懿亲。蓬转已闻过海畔，莎居见说傍河津。戎庭事事皆违意，虏口朝朝计苦辛。缧绁傥逢恩降日，宿心言豁在他辰。】
临水闻雁 唐诗：【□来临水吊愁容，忽睹愁容泪满胸。肝胆隳离凡几度，云山阻隔况千重。心殊语异情难识，东步西驰意不从。羁绁祇今肠自断，更闻哀雁叫噰噰。】
闻城哭声有作 唐诗：【昨闻河畔哭哀哀，见说分离凡几回。昔别长男居异域，今殇小子瘗泉台。羁愁对此肠堪断，客舍闻之心转摧。漂泊自然无限苦，况复存亡有去来。】
除夜 唐诗：【荒城何独泪潸然，闻说今宵是改年。亲故睽携长已矣，幽缧寂寞镇愁煎。更深肠绝谁人念，夜永心伤空自怜。为恨漂零无计力，空知日夕仰穹天。】
哭押牙四寂 唐诗：【哀哉存殁苦难量，共恨沦流处异乡。可叹生涯光景促，旋嗟死路夜何长！空令肝胆摧林竹，每使心魂痛渭阳。缧绁时深肠自断，更闻凶变泪沾裳。】
夏日途中即事 唐诗：【何事镇驱驱，驰骖傍海隅。溪边论宿处，涧下指餐厨。万里山河异，千般物色殊。愁来竟不语，马上但长吁。】
夏日野望 唐诗：【出户过河梁，登高试望乡。云随愁处断，川逐思弥长。晚吹低丛草，遥山落夕阳。徘徊噎不语，空使泪沾裳。】
得信酬回 唐诗：【人回忽得信，具委书中情。羁思顿虽豁，忆君心转盈。自怜飘泊者，邂逅闭荒城。欲识肝肠断，更深听叫声。】
晚次白水古戍见枯骨之作 唐诗：【深山古戍寂无人，崩壁荒丘接鬼邻。意气丹诚□□□，惟馀白骨变灰尘。汉家封垒徒千所，失守时更历几春。此日羁愁肠自断，□□到此转悲辛。】
晚秋 其一 唐诗：【戎庭缧绁向穷秋，寒暑更迁岁欲周。斑斑泪下皆成血，片片云来尽带愁。朝朝心逐东溪水，夜夜魂随西月流。数度恓惶犹未了，一生荣乐可能休。】
晚秋至临蕃被禁之作 唐诗：【一到荒城恨转深，数朝长叹意虽任。昔日三军雄镇地，今时白草遍城阴。隤墉穷巷无人迹，独树孤坟有鸟吟。邂逅流移千里外，谁念恓惶一片心。】
晚秋登城之作 其一 唐诗：【孤城落日一登临，感激戎庭万里心。乡国云山遮不见，风光惨澹益愁深。漂流空叹东溪水，倏忽仍嗟西岭阴。留滞只今寒暑变，谁怜客子独悲吟。】
晚秋登城之作 其二 唐诗：【东山日色片光残，西岭云象暝草寒。谷口穹庐遥逦迤，溪边牛马暮盘跚。目前愁见川至窄，望处心迷兴不宽。乡国未知何所在，路逢相识问看看。】
登山奉怀知己 唐诗：【闲步陟高岗，相思泪数行。阵云横北塞，煞气暝南荒。极目悲无限，樵心恨未遑。黯然乡国处，空见路茫茫。】
感丛草初生 唐诗：【羁客绝知闻，急难阻投杖。泪与泉俱流，愁将草齐长。缧绁淹岁年，归期唯梦想。春色纵芳菲，片心终郁怏。】
感兴临蕃驯雁 唐诗：【感兹驯雁色苍苍，徘徊顾步貌昂昂。不见衔芦避缯缴，空闻落翮困堤塘。差池为失衡阳伴，邂逅飘零虏塞傍。引颈长鸣望云路，何时刷羽接归行。】
□□ 唐诗：【愤闷屡纵横，愁深百计生。相思凡几度，慷慨至三更。虏塞饶白刺，戎乡多紫荆。关山尔许远，魂梦若为行。】
□□ 唐诗：【白日走风沙，黄昏飞雪花。愁云闇□畔，寒色暝天涯。缧绁今将久，归期恨路赊。时时眠梦里，往往见还家。】
夜度赤岭怀诸知己 唐诗：【山行夜忘寐，拂晓遂登高。回首望知己，思君心郁陶。不闻龙虎啸，但见豺狼号。寒气凝如练，秋风劲似刀。深溪多渌水，断岸饶黄蒿。驿使□靡歇，人疲马亦劳。独嗟时不利，诗笔虽然操。更忆绸缪者，何当慰我曹。】
秋日非所书情 唐诗：【自从去岁别流沙，独恨今秋归望赊。将谓西南穷地角，谁言东北到天涯。山河远近多穹帐，戎俗迢观少物华。六月尚闻飞雪片，三春岂见有烟花。凌晨倏闪奔雷电，薄暮斯须敛霁霞。傍对崇山形屹屹，前临巨壑势呀呀。昨来羁思忧如捣，即日愁肠乱似麻。为客已遭迍否事，不知何计得还家。】
无题 唐诗：【池台楼观非吾宅，百年还同一宿客；无常忽至即分离，各自东西如路陌。唯有冤家不相放，罪福前途相执当；冥官依业断刑名，遮莫王公及宰相。生斗英雄死论福，贵贱更无别地狱。天堂不是选家门，但使回心修作福。君不见阎浮流转暂时间，何须苦欲求名利；徒劳积业自挟身，随陷三途觅富贵。过去王侯数百千，若个久住得长年；良贱有生皆有死，一朝命尽总虚然。空来空去皈本体，直为迷情不开解。贪多畏小不知休，总是阿鼻地狱债。切见愚痴世上人，今生不惜未来身；朝朝暮暮多愁苦，积宝如山犹诉贫。唯富唯吝转更贪，子细寻思几许堪；多求积贮蒙缭乱，死去只得一钱含。一去冥冥百不知，忽然与世即分离；万物宛然无一分，唯有善恶并相随。一切恩情今隔断，何得哭泣相呼唤！生死异路当头行，各自归家更觅伴。】
王昭君怨诸词人连句 唐诗：【掖庭娇幸在蛾眉，争用黄金写艳姿。始言恩宠由君意，谁谓容颜信画师。微躯一自入深宫，春华几度落秋风。君恩不惜更衣处，妾貌应殊画壁中。闻道和亲将我撇，选貌披图遍宫掖。图中容貌既不如，选后君王空悔惜。始知王意本相亲，自恨丹青每误身。昔是宫中薄命妾，今成塞外断肠人。九重恩爱应长谢，万里关山愁远嫁。飞来北地不胜春，月照南庭空度夜。夜中含涕独婵娟，遥念君边与朔边。毳幕不同罗帐日，毡裘非复锦衾年。长安高阙三千里，一望能令一心死。秋来怀抱既不堪，况复南飞雁声起。】
冬日书情 唐诗：【殊乡寂寞使人悲，异域留连不暇归。万里山河非旧国，一川戎俗是新知。寒天落景光阴促，雪海穹庐物色稀。为客终朝长下泣，谁怜晓夕老容仪。】
非所夜闻笛 唐诗：【夜闻羌笛吹，愁杂豺狼□。涕泪落如雨，肝肠痛似刀。更深新月落，坐久明星高。感激不遑寐，连宵思我曹。】
春日羁情 唐诗：【乡山临海岸，别业近天堄。地接龙堆北，川连雁塞西。童年方剃削，弱冠导群迷。儒释双披玩，声名独见跻。须缘随垦请，今乃恨暌携。寂寂空愁坐，迟迟落日低。触槐常有志，折槛为无蹊。薄暮荒城外，依稀闻远鸡。】
秋中霖雨 唐诗：【寒雨霖霖竟不停，羁愁寂寂夜何宁？山遥塞阔阻乡国，草白风悲感客情。西瞻瀚海肠堪断，东望咸秦思转盈。才薄孰知无所用，独嗟戎俗滞微名。】
秋夜闻风水 唐诗：【夜来枕席喧风水，忽坐长叹恨无已。为客愁多在九秋，况复沦流更千里。】
首秋闻雁并怀敦煌知己 唐诗：【戎庭节物由来早，倏忽霜秋被寒草。旅雁噰噰□□□，羁人夜夜心如捣。与君离别恨经年，何事音书遂黯然。肠断祇今□□□，□知西北泣云烟。】
夏中忽见飞雪之作 唐诗：【三冬自北来，九夏未南回。青溪虽郁郁，白云尚皑皑。海闇山恒暝，愁云雾不开。唯余乡国意，朝夕思难裁。】
晚秋羁情 唐诗：【悄焉独立思畴昔，忽尔伤心泪旋滴。常时游涉事文华，今日羁缧困戎敌。知音好识竟何在，黯然已矣山河隔。吊影惭魂嗟一身，夕往朝来绝三益。非论邂逅离朋友，抑亦沦济彫羽翮。自怜销瘦衣渐宽，谁念恓惶心转窄。近来殊俗盈衢路，尚见蒿莱遍街陌。屋宇摧残无个存，犹是唐家旧踪迹。城边谷口色苍茫，木落霜飞风淅沥。凌晨煞气半天红，薄暮寒云满山白。羁绁时深情愤怒，漂泊乡遥心感激。不忧懦节向戎夷，只恨更长愁寂寂。】
梦到沙州奉怀殿下 唐诗：【一从沦陷自天涯，数度恓惶怨别家。将谓飘零长失路，谁知运合至流沙。浪漫有幸达人主，惟恨天才遇尚赊。日夕恩波沾雨露，纵横顾盼益光华。光华远近谁不羡，常思刷羽抟风便。忽使三冬告别离，山河万里诚难见。昨来魂梦傍阳关，省到敦煌奉玉颜。舞席歌楼似登陟，绮筳花柳记跻攀。总缘宿昔承言笑，此夜论心岂暂闲。睡里不知回早晚，觉时只觉泪斑斑。】
谒法门寺真身五十韵 唐诗：【瞻礼喜成悲，伤嗟不遇师。矌因修曩劫，火寂掩俱尸。神光分皎皎，雁塔起巍巍。弘愿无偏傥，从后请不疑。人天重敬礼，神鬼悉交驰。入海人难睹，腾波世莫窥。供僧添圣福，称象等毫釐。铁网牵沙岸，金瓯出水湄。轮王欣却得，将帅尽忘疲。震日国绝大，岐阳地不卑。累朝曾出现，近代盛修持。万遍磨不磷，千回涅不缁。任从将火试，几见陷金锤。皓色岂能并，晶光尽总亏。真身无点黡，圭璧有瑕疵。安福楼前现，天涯海畔知。懿宗亲礼处，君主见同时。截舌还能语，剜精复旧肥。石光呈瑞质，木有宝灯仪。塔主重修建，檀那各舍资。才兴运人力，早已感神祇。一夜风雷吼，五更砂石吹。不劳人力置，自有圣贤为。海得龙王护，药叉将主司。圣灯瞻处有，光相应心祈。鼓乐喧天地，幡花海路歧。秦王偏敬仰，皇后重心慈。礼佛躬亲到，斋僧偏极绥。教坊呈御制，内外奏宫词。马壮金鞍促，人轻玉勒移。到来心跃跃，回首意迟迟。睿旨遥瞻礼，皇情雅合规。只凭香火力，消得国家危。祷祝烽烟息，犹希稼穑滋。金经雕岂易，宝偈显难思。工匠劳心力，宸聪亦手胝。众缘沾士庶，万卷放僧尼。芝草生高垄，醴泉清满池。红霓呈瑞色，白鹤唳嘉奇。真相非生灭，凡情每自欺。茫茫迷旨趣，劫劫拟何之。达即全无体，玄微只在兹。纵饶心稍转，又被业追随。愿智应难满，胜绝宁每期。不言同哽虎，罕遇类盲龟。像法承衣荫，声光以渐衰。盛筵难际会，逢善莫推辞。学寡渐黄绢，才荒误色丝。感恩频洒泪，泣讽五言诗。】
题故人所居 唐诗：【与君昔离别，星岁为三周。今日觏颜色，苍然双鬓秋。茅居枕河浒，耕凿傍山丘。往往登憩径，时时或饭牛。一身尚栖屑，庶身安无忧？相见未言语，唏吁先泪流。】
秋中雨雪 唐诗：【䟃?雨雪下长川，浩荡风波近海□。】
酬卢仝见访不遇题壁 唐诗：【长寿寺石壁，卢公一首诗。渴读即不渴，饥读即不饥。鲸吞海水尽，露出珊瑚枝。海神知贵不知价，留向人间光照夜。】
别遥见诗 唐诗：【手攀桥柱立，滴泪天河满。】
逸句 唐诗：【惟有樽前今夜月，当时曾照堕楼人。梧桐叶老蝉声死，一夜洞庭波上风。】
三十年来寻剑客 唐诗：【三十年来寻剑客，几回落叶又抽枝。自从一见桃花后，直至如今更不疑。】
赠张驸马斑竹柱杖 唐诗：【此君与我在云溪，劲节奇文胜杖藜。为有岁寒堪赠远，玉阶行处愿提携。】
山中寄王员外 唐诗：【为问幽兰桂，空山复若何。芬芳终有分，采折更谁过。望在轩阶近，恩沾雨露多。移居傥得地，长愿接琼柯。】
伤蔡处士 唐诗：【箧中遗草是琅玕，对此空令洒泪看。三径尚馀行迹在，数萤犹是映书残。晨光不借泉门晓，暝色唯添陇树寒。欲问皇天天更远，有才无命说应难。】
许州郑使君孩子 唐诗：【毛骨贵天生，肌肤片玉明。见人空解笑，弄物不知名。国器嗟犹小，门风望益清。抱来芳树下，时引凤雏声。】
访云母山僧 唐诗：【森然古岩里，净行一番僧。松下滤寒水，佛前挑夜灯。莲花国土异，贝叶梵书能。想到空王境，无心问爱憎。】
别盛安 唐诗：【情人取次几淹留，别后南州与北州。月色为怜今夜客，砧声那似去年秋。欲除豺虎论三略，莫对云山咏四愁。亲故相逢且借问，古来无种是王侯。】
怆故人旧居 唐诗：【惆怅至日暮，寒鸦啼树林。破阶苔色厚，残壁雨痕深。命与时不遇，福为祸所侵。空馀行径在，令我叹人吟。】
逢灵道士 唐诗：【浮丘山上见黄冠，松柏森森登古坛。一茎青竹以为杖，数颗仙桃仍未餐。长安市里仍卖卜，武陵溪畔每烧丹。缩地往来无定所，花源到处路漫漫。】
题王班水亭 唐诗：【湖上见秋色，旷然如尔怀。岂惟欢陇亩，兼亦外形骸。待月归山寺，弹琴坐暝斋。布衣闲自贵，何用谒天阶。】
归山作 唐诗：【諠静各有路，偶随心所安。纵然在朝市，终不忘林峦。四皓将拂衣，二疏能挂冠。窗前隐逸传，每日三时看。靳尚那可论，屈原亦可叹。至今黄泉下，名及青云端。松牖见初月，花间礼古坛。何处论心怀，世上空漫漫。】
临川道中 唐诗：【出谷入谷路回转，秋风已至归期晚。举头何处望来踪，万仞千山鸟飞远。】
题醴陵玉仙观歌 唐诗：【王乔一去空仙观，白云至今凝不散。星垣松殿几千秋，往往笙歌下天半。瀑布西行过石桥，黄精采根还采苗。路逢一人擎药椀，松花夜雨风吹满。自言家住在东坡，白犬相随邀我过。南山石上有棋局，曾使樵夫烂斧柯。】
怀旧山 唐诗：【一坐西林寺，从来未下山。不因寻长者，无事到人间。宿雨愁为客，寒花笑未还。空怀旧山月，童子诵经闲。】
与元居士青山潭饮茶 唐诗：【野泉烟火白云间，坐饮香茶爱此山。岩下维舟不忍去，青溪流水暮潺潺。】
归岑山过惟审上人别业 唐诗：【禅客无心忆薜萝，自然行径向山多。知君欲问人间事，始与浮云共一过。】
雨后欲寻天目山问元骆二公溪路 唐诗：【昨夜云生天井东，春山一雨一回风。林花并逐溪流下，欲上龙池通不通。】
将出宜丰寺留题山房 唐诗：【池上莲荷不自开，山中流水偶然来。若言聚散定由我，未是回时那得回。】
送人得荡子归倡妇 唐诗：【垂涕凭回信，为语柳园人。情知独难守，又是一阳春。】
送朱放 唐诗：【苦见人间世，思归洞里天。纵令山鸟语，不废野人眠。】
宿静林寺 唐诗：【山寺门前多古松，溪行欲到已闻钟。中宵引领寻高顶，月照云峰凡几重。】
题僧院 唐诗：【虎溪闲月引相过，带雪松枝挂薜萝。无限青山行欲尽，白云深处老僧多。】
赠灵澈禅师 唐诗：【禅师来往翠微间，万里千峰到剡山。何时共到天台里，身与浮云处处闲。】
再还宜丰寺 唐诗：【再寻招隐地，重会息心期。樵客问归日，山僧记别时。野云阴远甸，秋雨涨前陂。勿谓探形胜，吾今不好奇。】
同使君宿大梁驿 唐诗：【旌旗江上出，花外捲帘空。夜色临城月，春寒度水风。虽然行李别，且喜语音同。若问匡庐事，终身愧远公。】
江行寄张舍人 唐诗：【客程终日风尘苦，蓬转还家未有期。林色晓分残雪后，角声寒奏落帆时。月高星使东看远，云破霜鸿北度迟。流荡此心难共说，千峰澄霁隔琼枝。】
自大林与韩明府归郭中精舍 唐诗：【野客同舟楫，相携复一归。孤烟生暮景，远岫带春晖。不道还山是，谁云向郭非。禅门有通隐，喧寂共忘机。】
宜丰新泉 唐诗：【泉源新涌出，洞澈映纤云。稍落芙蓉沼，初淹苔藓文。素将空意合，净与众流分。每到清宵月，泠泠梦里闻。】
春日山斋 唐诗：【野径东风起，山扉度日开。晴光拆红萼，流水长青苔。逋客殊未去，芳时已再来。非关恋春草，自是欲裴回。】
秋题刘逸人林泉 唐诗：【凉飙乱黄叶，迟客橘阴清。萝径封行迹，云门闭野情。零林秋露响，穿竹暮烟轻。莫恋幽栖地，怀安却败名。】
送王法师之西川 唐诗：【旅游无近远，要自别魂销。官柳乡愁乱，春山客路遥。伴行芳草远，缘兴野花飘。计日功成后，还将辅圣朝。】
送别 唐诗：【凭高莫送远，看欲断归心。别恨啼猿苦，相思流水深。翠云南涧影，丹桂晚山阴。若未来双鹄，辽城何更寻。】
送陈允初卜居麻园 唐诗：【欲向麻源隐，能寻谢客踪。空山几千里，幽谷第三重。茅宇宁须葺，荷衣不待缝。因君见往事，为我谢乔松。】
送冽寺主之京迎禅和尚 唐诗：【禅门居此地，瞻望在虚空。水国月未上，苍生如梦中。上人知机士，瓶锡慰樊笼。彼土诸梵众，嗟君扬道风。】
送明素上人归楚觐省 唐诗：【能将疏懒背时人，不厌孤萍任此身。江上昔年同出处，天涯今日共风尘。平湖旧隐应残雪，芳草归心未隔春。前路倍怜多胜事，到家知庆綵衣新。】
送范律师往果州 唐诗：【终南千古后，独尔继卿名。离障非今日，脩因是几生。乱峰寒影暮，深涧野流清。远客归心苦，难为此别情。】
送殷判官归上都 唐诗：【漾舟云路客，来过夕阳时。向背堪遗恨，逢迎宿未期。水容愁暮急，花影动春迟。别后王孙草，青青入梦思。】
哭卫尚书 唐诗：【画戟重门楚水阴，天涯欲暮共伤心。南荆双戟痕犹在，北斗孤魂望已深。莲花幕下悲风起，细柳营边晓月临。有路茫茫向谁问，感君空有泪沾襟。】
宿天柱观 唐诗：【石室初投宿，仙翁喜暂容。花源隔水见，洞府过山逢。泉涌阶前地，云生户外峰。中宵自入定，非是欲降龙。】
溪行即事 唐诗：【近夜山更碧，入林溪转清。不知伏牛事，潭洞何从横。野岸烟初合，平湖月未生。孤舟屡失道，但听秋泉声。】
酬陈明府舟中见赠 唐诗：【长溪通夜静，素舸与人闲。月影沈秋水，风声落暮山。稻花千顷外，莲叶两河间。陶令多真意，相思一解颜。】
酬皇甫冉西陵见寄 唐诗：【西陵潮信满，岛屿没中流。越客依风水，相思南渡头。寒光生极浦，落日映沧洲。何事扬帆去，空惊海上鸥。】
酬皇甫冉将赴无锡于云门寺赠别 唐诗：【湖南通古寺，来往意无涯。欲识云门路，千峰到若耶。春山子敬宅，古木谢敷家。自可长偕隐，那言相去赊。】
题东兰若 唐诗：【上人禅室路裴回，万木清阴向日开。寒竹影侵行径石，秋风声入诵经台。闲云不系从舒卷，狎鸟无机任往来。更惜片阳谈妙理，归时莫待暝钟催。】
题黄公陶翰别业 唐诗：【闻说花源堪避秦，幽寻数月不逢人。烟霞洞里无鸡犬，风雨林间有鬼神。黄公石上三芝秀，陶令门前五柳春。醉卧白云闲入梦，不知何物是吾身。】
赠别皇甫曾 唐诗：【幽人从远岳，过客爱春山。高驾能相送，孤游且未还。紫苔封井石，绿竹掩柴关。若到云峰外，齐心去住间。】
于潜道中呈元八处士 唐诗：【苕水滩行浅，潜州路渐深。参差远岫色，迢递野人心。冻涧冰难释，秋山日易阴。不知天目下，何处是云林。】
安公 唐诗：【弥天称圣哲，象法初繄赖。弘道识行藏，匡时知进退。秦王轻与举，习生重酬对。学文古篆中，义显心经内。法服应华夏，金言流海岱。西方浮云间，更陪龙华会。】
远公 唐诗：【远公逢道安，一朝弃儒服。真机久消歇，世教空拘束。誓入罗浮中，遂栖庐山曲。禅经初纂定，佛语新名目。钵帽绝朝宗，簪裾翻拜伏。东林多隐士，为我辞荣禄。】
林公 唐诗：【支公信高逸，久向山林住。时将孙许游，岂以形骸遇。幸辞天子诏，复览名臣疏。西晋尚虚无，南朝久沦误。因谈老庄意，乃尽逍遥趣。谁为竹林贤，风流相比附。】
送王颖悟归左绵 唐诗：【客意天南兴已阑，不堪言别向仙官。梦摇玉佩随旄节，心到金华忆杏坛。荒郊极望归云尽，瘦马空嘶落日残。想得故山青霭里，泉声入夜独潺潺。】
栖霞山夜坐 唐诗：【山头戒坛路，幽映雪岩侧。四面青石床，一峰苔藓色。松风静复起，月影开还黑。何独乘夜来，殊非昼所得。】
静林精舍 唐诗：【静林溪路远，萧帝有遗踪。水击罗浮磬，山鸣于阗钟。灯传三世火，树老万株松。无数烟霞色，空闻昔卧龙。】
句 唐诗：【滤泉侵月起，扫径避虫行。】
句 唐诗：【洞中仙草严冬绿，江外灵山腊月青。】
逸句 唐诗：【晴看汉水广，秋觉岘山高。】
元日观郭将军早朝 唐诗：【欲曙九衢人更多，千条香烛照星河。今朝始见金吾贵，车马纵横避玉珂。】
天姥岑望天台山 唐诗：【天台众峰外，华顶当寒空。有时半不见，崔嵬在云中。】
东林寺寄包侍御 唐诗：【古殿清阴山木春，池边跂石一观身。谁能来此焚香坐，共作垆峰二十人。】
东林寺酬韦丹刺史 唐诗：【年老心闲无外事，麻衣草座亦容身。相逢尽道休官好，林下何曾见一人。】
西林寄杨公 唐诗：【日日爱山归已迟，闲闲空度少年时。余身定寄林中老，心与长松片石期。】
远公墓 唐诗：【古墓石棱棱，寒云晚景凝。空悲虎溪月，不见雁门僧。】
荅徐广叔四问 唐诗：【童子出家无第行，随师乞食遣称名。长沙岂敢论年几，绛老惟知甲子生。】
闻李处士亡 唐诗：【时时闻说故人死，日日自悲垂老身。白发不生应不得，青山长在属何人。】
九日和于使君思上京亲故 唐诗：【清晨有高会，宾从出东方。楚俗风烟古，汀洲草木凉。山情来远思，菊意在重阳。心忆华池上，从容鸳鹭行。】
初到汀州 唐诗：【初放到沧洲，前心讵解愁。旧交容不拜，临老学梳头。禅室白云去，故山明月秋。几年犹在此，北户水南流。】
送鉴供奉归蜀宁亲 唐诗：【林间出定恋庭闱，圣主恩深暂许归。双树欲辞金锡冷，四花犹向玉阶飞。梁山拂汉分清境，蜀雪和烟惹翠微。此去不须求綵服，紫衣全胜老莱衣。】
云门寺（《禅》作「归云门」） 唐诗：【湖边归鹤唳寥泬，僧房半倚秦峰缺。云生幽石何逍遥，泉去疏林几呜咽。天寒猛虎叫岩月，松下无人空有雪。千年像教人不闻，烧香独为鬼神说。】
归湖南作 唐诗：【山边水边待月明，暂向人间借路行。如今还向山边去，只有湖水无行路。】
听莺歌 唐诗：【新莺傍檐晓更悲，孤音清泠啭素枝。口边血出语未尽，岂是怨恨人不知。不食枯桑葚，不衔苦李花。偶然弄枢机，婉转凌烟霞。众雏飞鸣何局促，自觇游蜂啄枯木。玄猿何事朝夜啼，白鹭长在汀洲宿。黑雕黄鹤岂不高，金笼玉钩伤羽毛。三江七泽去不得，风烟日暮生波涛。飞去来，莫上高城头，莫下空园里。城头鸱鸟拾膻腥，空园燕雀争泥滓。愿当结舌含白云，五月六月一声不可闻。】
奉和郎中题仙岩瀑布十四韵 唐诗：【致闲在一郡，民安已三年。每怀贞士心，孙许犹差肩。采异百代后，得之古人前。扪险路坱圠，临深闻潺湲。上有千岁树，下飞百丈泉。清谷长雷雨，丹青凝霜烟。遥将大壑近，闇与方壶连。白石颜色寒，老藤花叶鲜。轩皇自兹去，乔木空依然。碧山东极海，明月高升天。平野生竹柏，虽远地不偏。永愿酬国恩，自将布金田。穆穆早朝人，英英丹陛贤。谁思沧洲意，方欲涉巨川。】
宿东林寺 唐诗：【天寒猛虎叫岩雪，林下无人空有月。千年像教今不闻，焚香独为鬼神说。】
简寂观 唐诗：【古松古柏岩壁间，猿攀鹤巢古枝折。五月有霜六月寒，时见山翁来取雪。】
句 唐诗：【松树有死枝，冢上唯莓苔。石门无人入，古木花不开。绿竹岁寒在，故人衰老多。月色静中见，泉声深处闻。古观茅山下，诸峰欲曙时。真人是黄子，玉堂生紫芝。禅门至六祖，衣钵无人得。古墓碑表折，荒垄松柏稀。秋深知气正，家近觉山寒。山僧不记重阳日，因见茱萸忆去年。今非古狱下，莫向斗边看。海月生残夜，江春入暮年。窗风枯砚水，山雨慢琴弦。】
谪汀州 唐诗：【青蝇为吊客，黄犬寄家书。】
越州观察使差人问师以禅住持依律住持师以偈答 唐诗：【寂寂不持律，滔滔不坐禅。酽茶两三椀，意在钁头边。】
吟 其一 唐诗：【饵柏身轻叠嶂间，是非无意到尘寰。冠裳暂备论浮世，一饷云游碧落间。】
吟 其二 唐诗：【谁知古是与今非，闲蹑青霞与翠微。箫管秦楼应寂寂，彩云空惹薜萝衣。】
货丹吟 唐诗：【寻仙何必三山上，但使神存九窍清。炼得绵绵元气定，自然不食亦长生。】
题广爱寺楞伽山 唐诗：【灵异不能栖鸟雀，幽奇终不着猿猱。为经巢贼应无损，纵使秦驱也谩劳。珍重昔贤留像迹，陵迁谷变自坚牢。】
偈 唐诗：【卧轮有伎俩，能断百思想。对境心不起，菩提日日长。】
怀齐己 唐诗：【鬓髯秋景两苍苍，静对茅斋一炷香。病后身心俱澹泊，老来朋友半凋伤。峨眉山色侵云直，巫峡滩声入夜长。犹喜深交有支遁，时时音信到松房。】
宿郑谏议山居 唐诗：【堂开星斗边，大谏采薇还。禽隐石中树，月生池上山。凉风吹咏思，幽语隔禅关。莫拟归城计，终妨此地闲。】
赠岛云禅师 唐诗：【远庵枯叶满，群鹿亦相随。顶骨生新发，庭松长旧枝。禅高太白月，行出祖师碑。乱后潜来此，南人总不知。】
奉送日本国使空海上人橘秀才朝献后却还 唐诗：【异国桑门客，乘杯望斗星。来朝汉天子，归译竺乾经。万里洪涛白，三春孤岛青。到宫方奏对，图像列王庭。】
踏歌 唐诗：【河水流溷溷，山头种荞麦。两个胡孙门底来，东家阿嫂决一百。】
寄内诗 唐诗：【握笔题诗易，荷戈征戍难。惯从鸳被暖，怯向雁门寒。瘦尽宽衣带，啼多渍枕檀。试留青黛著，回日画眉看。】
愧谢诗 唐诗：【我本邯郸士，祇役死河湄。不得家人哭，劳君行路悲。】
赠别营妓卿卿 唐诗：【怜君无那是多情，枕上相看直到明。日照绿窗人去住，鸦啼红粉泪纵横。愁肠只向金闺断，白发应从玉塞生。为报花时少惆怅，此生终不负卿卿。】
宿九华化成寺庄 唐诗：【佛寺孤庄千嶂间，我来诗境强相关。岩边树动猿下涧，云里锡鸣僧上山。松月影寒生碧落，石泉声乱喷潺湲。明朝更蹑层霄去，誓共烟霞到老闲。】
观元相公花饮（一作「宴」） 唐诗：【尺八调悲银字管，琵琶声送紫檀槽。】
逸句 唐诗：【接岸桥通何处路，倚栏人是阿谁家。】
五岁咏花 唐诗：【花开满树红，花落万枝空。唯馀一孕在，明日定随风。】
祝尧诗 唐诗：【生天本自生天业，未必求仙便得仙。鹤背倾危龙背滑，君王且住一千年。】
荅僧澈 唐诗：【观君法苑思冲虚，使我真乘刃有馀。若使龙光时可待，应怜僧肇论成初。五车外典知谁敌，九趣多才恐不如。萧寺讲轩横淡荡，帝乡云树正扶疏。几生曾得阇瑜意，今日堪将贝叶书。一振微言冠千古，何人执卷问吾庐。】
酬织女 其一 唐诗：【人世将天上，由来不可期。谁知一回顾，更作两相思。】
酬织女 其二 唐诗：【赠枕犹香泽，啼衣尚泪痕。玉颜霄汉里，空有往来魂。】
赠郭翰二首 其一 唐诗：【河汉虽云阔，三秋尚有期。情人终已矣，良会更何时。】
赠郭翰二首 其二 唐诗：【朱阁临清溪，琼宫衔紫房。佳情期在此，只是断人肠。】
吟 唐诗：【学织缭绫功未多，乱拈机杼错抛梭。莫教官锦行家见，把此文章笑杀他。】
句 唐诗：【如今不重文章士，莫把文章誇向人。】
梦丹书 唐诗：【厥不云乎，惟其惟时。上天所保，福禄不亏。】
赐梨李泌与诸王联句 唐诗：【先生年几许，颜色似童儿。夜抱九仙骨，朝披一品衣。不食千钟粟，唯餐两颗梨。天生此间气，助我化无为。】
延英殿玉灵芝诗三章章八句 唐诗：【玉殿肃肃，灵芝煌煌。重英发秀，连叶分房。宗庙之福，垂其耿光。元气产芝，明神合德。紫微间采，白蕣呈色。载启瑞图，庶符皇极。天心有眷，王道惟直。幸生芳本，当我扆旒。效此灵质，贲其王猷。神惟不爱，道亦无求。端拱思惟，永荷天休。】
句 唐诗：【阴天闻断雁，夜浦送归人。】
题慧山泉 唐诗：【石脉绽寒光，松根喷晓凉。注瓶云母滑，漱齿茯苓香。野客偷煎茗，山僧借净床。安禅何所问，孤月在中央。】
题三乡诗 唐诗：【昔逐良人西入关，良人身殁妾空还。谢娘卫女不相待，为雨为云归此山。】
乐仙观 唐诗：【乐氏骑龙上碧天，东吴遗宅尚依然。悟来大道无多事，真后丹元不值钱。老树夜风虫咬叶，古垣春雨藓生砖。松倾鹤死桑田变，华表归乡未有年。】
古镜 唐诗：【轩后红炉独铸成，藓痕磨落月轮呈。万般物象皆能鉴，一个人心不可明。匣内乍开鸾凤活，台前高挂鬼神惊。百年肝胆堪将比，祗怕看频素发生。】
怀庐山旧隐 唐诗：【九叠嵯峨倚着天，悔随寒瀑下岩烟。深秋猿鸟来心上，夜静松杉到眼前。书架想遭苔藓裹，石窗应被薜萝缠。一枝筇竹游江北，不见炉峰二十年。】
句 唐诗：【三月能辞千日醉，一生能得几回看。】
与独孤穆冥会诗 其三 来家歌人诗 唐诗：【平阳县中树，久作广陵尘。不意何郎至，黄泉重见春。】
与独孤穆冥会诗 其四 穆讽县主就礼 唐诗：【今闺久无主，罗袂坐生尘。愿作吹箫伴，同为骑凤人。】
与独孤穆冥会诗 其五 县主许穆诗 唐诗：【朱轩下长路，青草启孤坟。犹胜阳台上，空看朝暮云。】
与独孤穆冥会诗 其一 县主赠穆 唐诗：【江都昔丧乱，阙下多搆兵。豺虎恣吞噬，干戈日纵横。逆徒自外至，半夜开重城。膏血浸宫殿，刀枪倚檐楹。今知从逆者，乃是公与卿。白刃污黄屋，邦家遂因倾。疾风知劲草，世乱识忠臣。哀哀独孤公，临死乃结缨。天地既板荡，云雷时未亨。今者二百载，幽怀犹未平。山河风月古，陵寝露烟青。君子秉祖德，方垂忠烈名。华轩一惠顾，土室以为荣。丈夫立志操，存没感其情。求义若可托，谁能抱幽贞。】
与独孤穆冥会诗 其二 穆荅县主 唐诗：【皇天昔降祸，隋室若缀旒。患难在双阙，干戈连九州。出门皆凶竖，所向多逆谋。白日忽然暮，颓波不可收。望夷既结衅，宗社亦贻羞。温室兵始合，宫闱血已流。悯哉吹箫子，悲啼下凤楼。霜刃徒见逼，玉笄不可求。罗襦遗侍者，粉黛成仇雠。邦国已沦覆，馀生誓不留。英英将军祖，独以社稷忧。丹血溅黼扆，丰肌染戈矛。今来见禾黍，尽日悲宗周。玉树已寂寞，泉台千万秋。感兹一顾重，愿以死节酬。幽显傥不昧，终焉契绸缪。】
与独孤穆冥会诗 其六 县主请迁葬诗 唐诗：【露草芊芊，颓茔未迁。自我居此，于今几年。与君先祖，畴昔恩波。死生契阔，忽此相过。谁谓佳期，寻当别离。俟君之北，携手同归。】
与独孤穆冥会诗 其七 穆荅县主 唐诗：【伊彼维扬，在天一方。驱马悠悠，忽来异乡。情通幽显，获此相见。义感畴昔，言存缱绻。清江桂洲，可以遨游。惟子之故，不遑淹留。】
真妄偈 唐诗：【真法性本净，妄念何由起？从真有妄生，此妄何所止？无初即无末，有终应有始。无始而无终，长怀懵兹理。愿为开玄妙，析之出生死。】
逸句 唐诗：【三千里外一条水，十二时中两度潮。】
赠段何 唐诗：【乐广清羸经几年，姹娘相托不论钱。轻盈妙质归何处，惆怅碧楼红玉钿。】
赠马植 唐诗：【截竹为筒作笛吹，凤凰池上凤凰飞。劳君更向黔南去，即是陶钧万类时。】
逸句 唐诗：【吟中双鬓白，笑里一生贫。】
辞郡守李公恩命 唐诗：【虚著褐衣老，浮杯道不成。誓传经论死，不染利名生。厌树遮山色，怜窗向月明。他时随范蠡，一棹五湖清。】
诗 其一 唐诗：【诸佛留藏经，只为人难化。不唯贤与愚，个个心搆架。造业大如山，岂解怀忧怕。那肯细寻思，日夜怀奸诈。】
诗 其二 唐诗：【嗟见世间人，个个爱吃肉。椀楪不曾乾，长时道不足。昨日设个斋，今朝宰六畜。都缘业使牵，非干情所欲。一度造天堂，百度造地狱。阎罗使来追，合家尽啼哭。炉子边向火，镬子里澡浴。更得出头时，换却汝衣服。】
诗 其三 唐诗：【出家要清闲，清闲即为贵。如何尘外人，却入尘埃里。一向迷本心，终朝役名利。名利得到身，形容已憔悴。况复不遂者，虚用平生志。可怜无事人，未能笑得尔。】
诗 其四 唐诗：【养儿与娶妻，养女求媒娉。重重皆是业，更杀众生命。聚集会亲情，总来看盘饤。目下虽称心，罪簿先注定。】
诗 其五 唐诗：【得此分叚身，可笑好形质。面貌似银盘，心中黑如漆。烹猪又宰羊，誇道甜如蜜。死后受波吒，更莫称冤屈。】
诗 其六 唐诗：【佛哀三界子，总是亲男女。恐沈黑暗坑，示仪垂化度。尽登无上道，俱證菩提路。教汝痴众生，慧心勤觉悟。】
诗 其七 唐诗：【佛拾尊荣乐，为悯诸痴子。早愿悟无生，办集无上事。后来出家者，多缘无业次。不能得衣食，头钻入于寺。】
诗 其八 唐诗：【嗟见世间人，永劫在迷津。不省这个意，修行徒苦辛。】
诗 其九 唐诗：【我诗也是诗，有人唤作偈。诗偈总一般，读时须子细。缓缓细披寻，不得生容易。依此学修行，大有可笑事。】
诗 其十 唐诗：【有偈有千万，卒急述应难。若要相知者，但入天台山。岩中深处坐，说理及谈玄。共我不相见，对面似千山。】
诗 其十一 唐诗：【世间亿万人，面孔不相似。借问何因缘，致令遣如此。各执一般见，互说非兼是。但自修己身，不要言他已。】
诗 其十二 唐诗：【男女为婚嫁，俗务是常仪。自量其事力，何用广张施。取债誇人我，论情入骨痴。杀他鸡犬命，身死堕阿鼻。】
诗 其十三 唐诗：【世上一种人，出性常多事。终日傍街衢，不离诸酒肆。为他作保见，替他说道理。一朝有乖张，过咎全归你。】
诗 其十四 唐诗：【我劝出家辈，须知教法深。专心求出离，辄莫染贪淫。大有俗中士，知非不爱金。故知君子志，任运听浮沈。】
诗 其十五 唐诗：【寒山住寒山，拾得自拾得。凡愚岂见知，丰干却相识。见时不可见，觅时何处觅。借问有何缘，却道无为力。】
诗 其十六 唐诗：【从来是拾得，不是偶然称。别无亲眷属，寒山是我兄。两人心相似，谁能徇俗情。若问年多少，黄河几度清。】
诗 其十七 唐诗：【若解捉老鼠，不在五白猫。若能悟理性，那由锦绣包。真珠入席袋，佛性止蓬茅。一群取相汉，用意总无交。】
诗 其十八 唐诗：【运心常宽广，此则名为布。辍己惠于人，方可名为施。后来人不知，焉能会此义。未设一庸僧，早拟望富贵。】
诗 其十九 唐诗：【猕猴尚教得，人何不愤发。前车既落坑，后车须改辙。若也不知此，恐君恶合杀。此来是夜叉，变即成菩萨。】
诗 其二十 唐诗：【自从到此天台寺，经今早已几冬春。山水不移人自老，见却多少后生人。】
诗 其二十一 唐诗：【君不见三界之中纷扰扰，只为无明不了绝。一念不生心澄然，无去无来不生灭。】
诗 其二十二 唐诗：【故林又斩新，剡源溪上人。天姥峡关岭，通同次海津。湾深曲岛间，淼淼水云云。借问松禅客，日轮何处暾。】
诗 其二十三 唐诗：【自笑老夫筋力败，偏恋松岩爱独游。可叹往年至今日，任运还同不系舟。】
诗 其二十四 唐诗：【一入双溪不计春，鍊暴黄精几许斤。炉灶石锅频煮沸，土甑久烝气味珍。谁来幽谷餐仙食，独向云泉更勿人。延龄寿尽招手石，此栖终不出山门。】
诗 其二十五 唐诗：【踯躅一群羊，沿山又入谷。看人贪竹塞，且遭豺狼逐。元不出孳生，便将充口腹。从头吃至尾，??无馀肉。】
诗 其二十六 唐诗：【银星钉称衡，绿丝作称纽。买人推向前，卖人推向后。不顾他心怨，唯言我好手。死去见阎王，背后插扫帚。】
诗 其二十七 唐诗：【闭门私造罪，准拟免灾殃。被他恶部童，抄得报阎王。纵不入镬汤，亦须卧铁床。不许雇人替，自作自身当。】
诗 其二十八 唐诗：【悠悠尘里人，常道尘中乐。我见尘中人，心生多悯顾。何哉悯此流，念彼尘中苦。】
诗 其二十九 唐诗：【无去无来本湛然，不居内外及中间。一颗水精绝瑕翳，光明透满出人天。】
诗 其三十 唐诗：【少年学书剑，叱驭到荆州。闻伐匈奴尽，婆娑无处游。归来翠岩下，席草玩清流。壮士志未骋，猕猴骑土牛。】
诗 其三十一 唐诗：【三界如转轮，浮生若流水。蠢蠢诸品类，贪生不觉死。汝看朝垂露，能得几时子。】
诗 其三十二 唐诗：【闲入天台洞，访人人不知。寒山为伴侣，松下啖灵芝。每谈今古事，嗟见世愚痴。个个入地狱，早晚出头时。】
诗 其三十三 唐诗：【古佛路凄凄，愚人到却迷。只缘前业重，所以不能知。欲识无为理，心中不挂丝。生生勤苦学，必定睹天师。】
诗 其三十四 唐诗：【各有天真佛，号之为宝王。珠光日夜照，玄妙卒难量。盲人常兀兀，那肯怕灾殃。唯贪淫泆业，此辈实堪伤。】
诗 其三十五 唐诗：【出家求出离，哀念苦众生。助佛为扬化，令教选路行。何曾解救苦，恣意乱纵横。一时同受溺，俱落大深坑。】
诗 其三十六 唐诗：【常饮三毒酒，昏昏都不知。将钱作梦事，梦事成铁围。以苦欲舍苦，舍苦无出期。应须早觉悟，觉悟自归依。】
诗 其三十七 唐诗：【云山叠叠几千重，幽谷路深绝人踪。碧涧清流多胜境，时来鸟语合人心。】
诗 其三十八 唐诗：【后来出家子，论情入骨痴。本来求解脱，却见受驱驰。终朝游俗舍，礼念作威仪。博钱沽酒吃，翻成客作儿。】
诗 其三十九 唐诗：【若论常快活，唯有隐居人。林花长似锦，四季色常新。或向岩间坐，旋瞻见桂轮。虽然身畅逸，却念世间人。】
诗 其四十 唐诗：【我见出家人，总爱吃酒肉。此合上天堂，却沈归地狱。念得两卷经，欺他道廛俗。岂知廛俗士，大有根性熟。】
诗 其四十一 唐诗：【我见顽钝人，灯心柱须弥。蚁子齧大树，焉知气力微。学咬两茎菜，言与祖师齐。火急求忏悔，从今辄莫迷。】
诗 其四十二 唐诗：【若见月光明，照烛四天下。圆晖挂太虚，瑩净能萧洒。人道有亏盈，我见无衰谢。状似摩尼珠，光明无昼夜。】
诗 其四十三 唐诗：【余住无方所，盘泊无为理。时陟涅盘山，或玩香林寺。寻常只是闲，言不干名利。东海变桑田，我心谁管你。】
诗 其四十四 唐诗：【左手握骊珠，右手执慧剑。先破无明贼，神珠自吐燄。伤嗟愚痴人，贪爱那生厌。一堕三途间，始觉前程险。】
诗 其四十五 唐诗：【般若酒泠泠，饮多人易醒。余住天台山，凡愚那见形。常游深谷洞，终不逐时情。无思亦无虑，无辱也无荣。】
诗 其四十六 唐诗：【平生何所忧，此世随缘过。日月如逝波，光阴石中火。任他天地移，我畅岩中坐。】
诗 其四十七 唐诗：【嗟见多知汉，终日枉用心。岐路逞喽啰，欺谩一切人。唯作地狱滓，不修来世因。忽尔无常到，定知乱纷纷。】
诗 其四十八 唐诗：【迢迢山径峻，万仞险隘危。石桥莓苔绿，时见白云飞。瀑布悬如练，月影落潭晖。更登华顶上，犹待孤鹤期。】
诗 其四十九 唐诗：【松月冷飕飕，片片云霞起。匼匝几重山，纵目千万里。溪潭水澄澄，彻底镜相似。可贵灵台物，七宝莫能比。】
诗 其五十 唐诗：【世有多解人，愚痴学闲文。不忧当来果，唯知造恶因。见佛不解礼，睹僧倍生瞋。五逆十恶辈，三毒以为邻。死去入地狱，未有出头辰。】
诗 其五十一 唐诗：【人生浮世中，个个愿富贵。高堂车马多，一呼百诺至。吞并田地宅，准拟承后嗣。未逾七十秋，冰消瓦解去。】
诗 其五十二 唐诗：【水浸泥弹丸，思量无道理。浮沤梦幻身，百年能几几。不解细思惟，将言长不死。诛剥垒千金，留将与妻子。】
诗 其五十三 唐诗：【云林最幽栖，傍涧枕月溪。松拂盘陀石，甘泉涌凄凄。静坐偏佳丽，虚岩曚雾迷。怡然居憩地，日。】
诗 其五十四 唐诗：【可笑是林泉，数里少人烟。云从岩嶂起，瀑布水潺潺。猿啼唱道曲，虎啸出人间。松风清飒飒，鸟语声关关。独步绕石涧，孤陟上峰峦。时坐盘陀石，偃仰攀萝沿。遥望城隍处，惟闻闹喧喧。】
颂 其一 唐诗：【无瞋是持戒，心净即出家。我性与汝合，一切法无差。】
颂 其二 唐诗：【东阳海水清，水清复见底。灵源流法泉，斫水刀而痕。我见顽愚士，灯心拄须弥。寸樵煮大海，足抹大地石。蒸沙成饭无，磨砖将为镜。说食终不饱，直须著力行。恢恢大丈夫，堂堂六尺土。枉死埋冢下，可惜孤标物。】
诗 唐诗：【歌罢玉楼月，舞残金缕衣。匀钿收迸节，敛黛别重闱。网断蛛犹织，梁春燕不归。那堪回首处，江步野棠飞。】
金陵词 唐诗：【宫中细草香红湿，宫内纤腰碧窗泣。唯有虹梁春燕雏，犹傍珠帘玉钩立。】
巫山一段云 其一 唐诗：【缥缈云间质，盈盈波上身。袖罗斜举动埃尘，明艳不胜春。翠鬓晚妆烟重，寂寂阳台一梦。冰眸莲脸见长新，巫峡更何人。】
巫山一段云 其二 唐诗：【蝶舞梨园雪，莺啼柳带烟。小池残日艳阳天，苧萝山又山。青鸟不来愁绝，忍看鸳鸯双结。春风一等少年心，闲情恨不禁。】
菩萨蛮 其一 唐诗：【登楼遥望秦宫殿，茫茫只见双飞燕。渭水一条流，千山与万丘。远烟笼碧树，陌上行人去。安得有英雄，迎归大内中。】
菩萨蛮 其二 唐诗：【飘飘且在三峰下，秋风往往堪沾洒。肠断忆仙宫，朦胧烟雾中。思梦时时睡，不语长如醉。早晚是归期，苍穹知不知。】
咏雷句 唐诗：【只解劈牛兼劈树，不能诛恶与诛凶。】
宴柳毅诗 其一 唐诗：【大天苍苍兮大地茫茫，人各有志兮何可思量。狐神鼠圣兮薄社依墙，雷霆一发兮其孰敢当。荷贞人兮信义长，令骨肉兮还故乡，永言惭愧兮何时忘。】
宴柳毅诗 其二 唐诗：【上天配合兮生死有途，此不当妇兮彼不当夫。腹心辛苦兮泾水之隅，风霜满鬓兮雨雪罗襦。赖明公兮引素书，令骨肉兮家如初，永言珍重兮无时无。】
宴柳毅诗 其三 唐诗：【碧云悠悠兮泾水东流，伤嗟美人兮雨泣花愁。尺书远达兮以解君忧，哀冤果雪兮还处其休。荷君和雅兮感甘羞，山家寂寞兮难久留，欲将辞去兮悲绸缪。】
嘲崔左丞 唐诗：【崔子曲如钩，随例得封侯。膊上全无项，胸前别有头。】
太白山玄士画地吟 唐诗：【学得丹青数万年，人间几度变桑田。桑田虽变丹青在，谁向丹青合得仙。】
和卓英英理笙 唐诗：【但于闺阁熟吹笙，太白真仙自有情。他日丹霄骖白凤，何愁子晋不闻声。】
和卓英英锦城春望 唐诗：【蚕市初开处处春，九衢明艳起香尘。世间总有浮华事，争及仙山出世人。】
怀欧阳山人严秀才 唐诗：【鸦鸣东牖曙，草秀南湖春。】
宿严陵钓台 唐诗：【寒谷荒台七里洲，贤人永逐水东流。独猿叫断青天月，千古冥冥潭树秋。】
和王季文题九华山 唐诗：【众岳雄分野，九华镇南朝。彩笔凝空远，崔嵬寄青霄。龙潭古仙府，灵药今不凋。瑩为沧海镜，烟霞作荒标。造化心数奇，性状精气饶。玉树郁玲珑，天籁韵萧寥。寂寂寻乳窦，兢兢行石桥。通泉漱云母，藉草萦香苕。我住幽且深，君赏昏复朝。稀逢发清唱，片片霜凌飙。】
句 唐诗：【手边云起何时雨，笔下波生不待风。】
偈 唐诗：【空门不肯出，投窗也大痴。百年钻故纸，何日出头时？】
嘲高士廉木履 唐诗：【刺鼻何曾嚏，蹋面不知嗔。高生两个齿，自谓得胜人。】
句 唐诗：【秋水涨来舟去速，夜云收尽月行迟。】
续郑郊吟 唐诗：【冢上两竿竹，风吹常袅袅。下有百年人，长眠不知晓。】
示韦泛禄命 唐诗：【前阳复后杨，后杨年年强，七月之节归玄乡。】
破阵乐 唐诗：【西戎最沐恩深，犬羊违背生心。神将驱兵出塞，横行海畔生擒。石堡岩高万丈，雕窠霞外千寻。一喝尽属唐国，将知应合天心。】
题凤凰山 唐诗：【彩凤双飞翼，宛然半岩间。】
嘲周颛 唐诗：【龙津掉尾十年劳，声价当时斗月高。惟有红妆回舞手，似持霜刀向猿猱。】
冬夜宴萧十丈因饯殷郭二子西上 唐诗：【有琴斯鸣，于宰之庭。君子莅止，其心孔平。政既告成，德以永贞。鸣琴有衎，于颍之畔。彼之才髦，其年未冠。闻诗闻礼，斐兮璨璨。鸣琴其怡，于颍之湄。二子翰飞，言戾京师。有郁者桂，爰攀其枝。琴既鸣矣，宵既清矣。烘煁有炜，酒醴惟旨。喟我寤叹，吁其别矣。】
武昌怀古 唐诗：【一代君臣尽悄然，空遗闲话遍山川。笙歌罢吹几何日，台榭荒凉七百年。蝉响夕阳风满树，雁横秋浦雨连天。长江日夜东流水，两岸芦花一钓船。】
垓下怀古 唐诗：【缅想咸阳事可嗟，楚歌哀怨思无涯。八千子弟归何处，万里鸿沟属汉家。弓指阵前争日月，血流垓下定龙蛇。拔山力尽乌江水，今古悠悠空浪花。】
哭刘得仁 唐诗：【为爱诗名吟至死，风魂雪魄去难招。直须桂子落坟上，生得一枝冤始消。】
寄南山景禅师 唐诗：【一度林前见远公，静闻真语世情空。至今寂寞禅心在，任起桃花柳絮风。】
八月十五夜玩月 唐诗：【寻常三五夜，不是不婵娟。及至中秋满，还胜别夜圆。清光凝有露，皓魄爽无烟。自古人皆望，年来又一年。】
边思 唐诗：【西北黄云暮，声声画角愁。阴山一夜雨，白草四郊秋。乱雁鸣寒渡，飞沙入废楼。何时番色尽，此地见芳洲。】
寻山僧真胜上人不遇 唐诗：【松下禅栖所，苔滋径莫分。青山春暮见，流水夜深闻。不坐看心石，应随出定云。猿猱非可问，岩谷自空曛。】
寿昌节赋得红云表夏日 唐诗：【景候融融阴气潜，如峰云共火相兼。霞光捧日登天上，丹彩乘风入殿檐。行逐赤龙千岁出，明当朱夏万方瞻。微臣多幸逢佳节，得赋殊祥近御帘。】
经废宫 唐诗：【终日河声咽暮空，烟愁此地昼濛濛。锦帆东去沙侵苑，玉辇西来树满宫。鲁客望津天欲雪，朔鸿离岸苇生风。那堪独立思前事，回首残阳雉堞红。】
送王鍊师归嵩岳 唐诗：【飘然绿毛节，杳去洛城端。隔水见秋岳，兼霜扫石坛。一溪松色古，半夜鹤声寒。迥与人寰别，劳生不可观。】
送石秀才 唐诗：【正是叹羁游，知音拜楚侯。何须辞远道，自可乐扁舟。倚棹江洲雨，闻猿岛岫秋。谢家山水兴，终日待诗流。】
送圆仁三藏归本国 唐诗：【家山临晚日，海路信归桡。树灭浑无岸，风生只有潮。岁穷程未尽，天末国仍遥。已入闽王梦，香花境外邀。】
送造微上人游五台及礼本师 唐诗：【寒空金锡响，欲过渭阳津。极目多来雁，孤城少故人。与师虽别久，于法本相亲。又对清凉月，中宵语宿因。】
送僧归旧山 唐诗：【谈空与破邪，献寿复荣家。白日得何偈，青天落几花。传灯皆有分，化俗独无涯。却入中峰寺，还知有聚沙。】
赠李溟秀才 唐诗：【南居古庙深，高树宿山禽。明月上清汉，骚人动楚吟。数篇正始韵，一片补亡心。孤悄欺何谢，云波不可寻。】
赠识古法师 唐诗：【重城深寺讲初休，却忆家山访旧游。对月与君相送夜，闻蛩教我独惊秋。云心杳杳难为别，鹤性萧萧不可留。遥想孤舟清渭上，飘然帆影起离愁。】
月夜怀刘秀才 唐诗：【独夜相思但自劳，阮生吟罢梦云涛。此时小定未禅寂，古塔月中松磬高。】
送禅师宗极归玉峰 唐诗：【背郭去归宿，头陀意颇浓。鹤争栖远树，猿斗上孤峰。夜戍经霜月，秋城过雨钟。】
再宿京口禅院 唐诗：【滩声依旧水溶溶，岸影参差对梵宫。楚树七回凋旧叶，江人两至宿秋风。蟾蜍竹老摇疏白，菡萏池乾落碎红。多病支郎念行止，晚年生计转如蓬。】
居南岳怀沈彬 唐诗：【石房开竹扉，茗外独支颐。万木还无叶，百年能几时。隔云闻狖过，截雨见虹垂。因忆岳南客，晏眠吟好诗。】
牧童 唐诗：【牛得自由骑，春风细雨飞。青山青草里，一笛一蓑衣。日出唱歌去，月明抚掌归。何人得似尔，无是亦无非。】
南中怀友生 唐诗：【荔枝江上立，望北几思量。隔海无书劄，前年在汉阳。瘴村人起早，铜柱象揩光。居此成何事，寻君过碧湘。】
送迁客 唐诗：【谏频甘得罪，一骑入南深。若顺吾皇意，即无臣子心。织花蛮市布，捣月象州砧。蒙雪知何日，凭楼望北吟。】
除夜 唐诗：【九冬三十夜，寒与暖分开。坐到四更后，身添一岁来。鱼灯延腊火，兽炭化春灰。青帝今应老，迎新见几回。】
读齐己上人集 唐诗：【诗为儒者禅，此格的惟仙。古雅如周颂，清和甚舜弦。冰生听瀑句，香发早梅篇。想得吟成夜，文星照楚天。】
宿巴江 唐诗：【江声五十里，泻碧急于弦。不觉日又夜，争教人少年。一汀巫峡月，两岸子规天。山影似相伴，浓遮到晓船。】
寄问政山聂威仪 唐诗：【先生卧碧岑，诸祖是知音。得道无一法，孤云同寸心。岚光薰鹤诏，茶味敌人参。苦向壶中去，他年许我寻。】
游边 唐诗：【边云四顾浓，饥马嗅枯丛。万里八九月，一身西北风。偷营天正黑，战地雪多红。昨夜东归梦，桃花煖色中。】
短歌行 唐诗：【蟾光堪自笑，浮世懒思量。身得几时活，眼开终日忙。千门无寿药，一镜有愁霜。早向尘埃外，光阴任短长。】
赠南岳玄泰布衲 唐诗：【曹溪入室人，终老甚难群。四十馀年内，青山与白云。松和巢鹤看，果共野猿分。海外僧来说，名高自小闻。】
在紫霄夫人席上作 唐诗：【昔时训子西河上，汉使经过问妾缘。自到仙山不知老，凡间唤作几千年。】
大历年浙东联唱集 松花坛茶宴联句（元本不注名姓于联句下） 唐诗：【几岁松花下，今来草色平。衣冠游佛刹，鼓角望军城。乱竹边溪暗，孤云向岭明。绕坛烟树老，入殿雨花轻。山磬入天界，风泉远近声。夜禅三世晤，朝梵一章清。上砌莓苔遍，缘窗薜荔生。焚香忘世虑，啜茗长幽情。聚土何年置，修心此地成。道缘云起灭，人世月亏盈。蝉噪林当晓，虹生涧欲晴。水流惊岁序，尘网悟簪缨。池上莲无著，篱间槿自荣。因知性不染，更识理常精。从此应贪味，非惟悔近名。山栖多自惬，林卧欲无营。已接追凉处，仍陪问法行。赏心殊未遍，惆怅暮钟鸣。】
鲍防《云门寺济公上方偈序》 任逵《题天章寺偈》 唐诗：【降伏心住，自在心住。有心且住，无心即住。】
鲍防《云门寺济公上方偈序》 同人《护戒刀偈》 唐诗：【剖妄妄绝，决机机坏。彼坚钢刀，护身闻戒。】
鲍防《云门寺济公上方偈序》 李聿《茗侣偈》 唐诗：【采采春渚，芳香天与。涤虑破烦，灵芝之侣。】
鲍防《云门寺济公上方偈序》 杜奕《芭蕉偈》 唐诗：【幽山净土，生此芭蕉。无心起喻，觉路非遥。】
鲍防《云门寺济公上方偈序》 杜倚《漉水囊偈》 唐诗：【裂素成器，给我救彼。密净圆灵，护生絜水。】
鲍防《云门寺济公上方偈序》 郑槩《山石榴偈》 唐诗：【何方而有，天上人间。色空我性，对尔空山。】
鲍防《云门寺济公上方偈序》 缺名《山啄木偈》 唐诗：【尔禽啄木，恶蠹伤木。愈木无病，巢枝自足。】
鲍防《云门寺济公上方偈序》 缺名《斑竹杖偈》 唐诗：【护性维戒，扶身在杖。动必由道，心无来往。】
鲍防《云门寺济公上方偈序》 缺名《澡瓶偈》 唐诗：【灵圆取相，尘垢是澡。定水清净，救彼热恼。】
鲍防《云门寺济公上方偈序》 袁邕《藤偈》 唐诗：【得彼柔性，契兹佛乘。岂无众木，我喻垂藤。】
鲍防《云门寺济公上方偈序》 崔泌《蔷薇偈》 唐诗：【护草木性，植彼蔷薇。眼根不染，见尔色非。】
赋得琢玉成器 唐诗：【已沐识坚贞，应怜器未成。辉山方可重，散璞乍堪惊。玷灭随心正，瑕消夺眼明。琢磨虹气在，拂拭水容生。赏玩冰光冷，提携月魄轻。伫当亲捧握，瑚琏幸齐名。】
歌 其一 唐诗：【踏阳春，人间三月雨和尘。阳春踏，秋风起，肠断人间白发人。】
歌 其二 唐诗：【五灵华，晓玲珑，天府由来汝府中。惆怅此情言不尽，一丸萝卜火吾宫。】
辞南平钟王召 唐诗：【摧残枯木倚寒林，几度逢春不变心。樵客见之犹不采，郢人何事苦搜寻。】
献陈陶处士 唐诗：【莲花为号玉为腮，珍重尚书遣妾来。处士不生巫峡梦，虚劳神女下阳台。】
题沙鹿门 唐诗：【昔逐良人去上京，良人身殁妾东征。同来不得同归去，永负朝云暮雨情。】
示女诗 唐诗：【深宫富贵事风流，莫忘生身老骨头。因与太师欢笑处，为吾方便觅彭州。】
题故翠微宫 唐诗：【翠微寺本翠微宫，楼阁亭台几十重。天子不来僧又去，樵夫时倒一株松。】
湖城厅吟 唐诗：【黄帝上天时，鼎湖元在兹。七十二玉女，化作黄金芝。】
句 唐诗：【红旆渡江霞蘸水，青蛇出匣雪侵衣。云散便凝千里望，日斜长占半城阴。只住此山宁有意，向来求佛本无心。】
别友人 唐诗：【一身无定处，万里独销魂。芳草迷归路，春衣滴泪痕。几时休旅食，向夜宿江村。欲识异乡苦，空山啼暮猿。】
春日旅怀呈知己 唐诗：【生涯万事有苍苍，应任流萍便越乡。春水独行人渐远，故园归梦夜空长。一声隔浦猿啼处，数滴惊心泪满裳。不为知音皆鲍叔，信谁江上去茫茫。】
赋得闻晓莺啼 唐诗：【捲帘清梦后，芳树引流莺。隔叶传春意，穿花送晓声。未调云路翼，空负桂枝情。莫尽关关兴，羁愁正厌生。】
曜日颂 唐诗：【遍身烘烂更何人，卧棘森森一智真。为报你来须体妙，时中不拟宛然新。】
题牡丹 唐诗：【一种芳菲出后庭，却输桃李得佳名。谁能为向天人说，从此移根近太清。】
诗 唐诗：【青鸟衔葡萄，飞上金井栏。美人恐惊去，不敢捲帘看。】
将窜留诗 唐诗：【珍重郭四郎，临行不得别。晓漏动离心，轻车冒残雪。欲出主人门，零涕暗呜咽。万里隔关山，一心思汉月。】
九日与陆处士羽饮茶 唐诗：【九日山僧院，东篱菊也黄。俗人多泛酒，谁解助茶香。】
九月八日送萧少府归洪州 唐诗：【明日重阳今日归，布帆丝雨望霏霏。行过鹤渚知堪住，家在龙沙意有违。】
五言答李师尚 唐诗：【雅篇忽见遗，婉□开缄发。惠风摇精思，琼蕊疑花□。】
长门怨 唐诗：【春风日日闭长门，摇荡春心似梦魂。谁遣花开只笑妾，不如桃李正无言。】
冬日梅溪送裴方舟宣州 唐诗：【平明匹马上村桥，花发梅溪雪未消。日短天寒愁送客，楚山无限路遥遥。】
同颜鲁公泛舟送皇甫侍御曾 唐诗：【维舟若许暂从容，送过重江不厌重。霜简别来今始见，雪山归去又难逢。】
寺院听胡笳送李殷 唐诗：【一奏胡笳客未停，野僧还欲废禅听。难将此意临江别，无限春风葭菼青。】
戏呈薛彝 唐诗：【山僧不厌野，才子会须狂。何处销君兴，春风摆绿杨。】
戏题二首 其一 唐诗：【看饮逢歌日屡曛，我身何似系浮云。时人不解野僧意，归去溪头作鸟群。】
戏题二首 其二 唐诗：【喧喧共在是非间，终日谁知我自闲。偶客狂歌何所为，欲于人事强相关。】
戏题松树 唐诗：【为爱松声听不足，每逢松树遂忘还。翛然此外更何事，笑向闲云似我闲。】
舟行怀阎士和 唐诗：【二月湖南春草遍，横山渡口花如霰。相思一日在孤舟，空见归云两三片。】
西白溪期裴方舟不至 唐诗：【望君不见复何情，野草闲云处处生。应向秦时武陵路，花间寂历一人行。】
问天 唐诗：【天公何时有，谈者皆不经。谁道贤人死，今为傅说星。】
别洞庭维谅上人 唐诗：【白云关我不关他，此物留君情最多。情著春风生橘树，归心不怕洞庭波。】
投知己 唐诗：【若为令忆洞庭春，上有闲云可隐身。无限白云山要买，不知山价出何人。】
赤松 唐诗：【缘岸蒙笼出见天，晴沙沥沥水溅溅。何处羽人长洗药，残花无数逐流泉。】
夜过康录事造会兄弟 唐诗：【爱君门馆夜来清，琼树双枝是弟兄。月在诗家偏足思，风过客位更多情。】
招韩武康章 唐诗：【山僧虽不饮，酤酒引陶潜。此意无人别，多为俗士嫌。】
法华寺上方题江上人禅空 唐诗：【路入松声远更奇，山光水色共参差。中峰禅寂一僧在，坐对梁朝老桂枝。】
青阳上人院说金陵故事 唐诗：【君说南朝全盛日，秣陵才子更多人。千年秋色古池馆，谁见齐王西邸春。】
前溪作 唐诗：【春歌已寂寂，古水自涓涓。徒误时人辈，伤心作逝川。】
春夜集陆处士居玩月 唐诗：【欲赏芳菲肯待辰，忘情人访有情人。西林可是无清景，祗为忘情不记春。】
界石守风望天竺灵隐二寺 唐诗：【山顶东西寺，江中旦暮潮。归心不可到，松路在青霄。】
秋居法华寺下院望高顶赠如献上人 唐诗：【峰色秋天见，松声静夜闻。影孤长不出，行道在寒云。】
秋晚宿破山寺 唐诗：【秋风落叶满空山，古寺残灯石壁间。昔日经行人去尽，寒云夜夜自飞还。】
荅张乌程 唐诗：【莫道谪官无主人，秣陵才令日相亲。前溪更有忘忧处，荷叶田田间白蘋。】
荅李季兰 唐诗：【天女来相试，将花欲染衣。禅心竟不起，还捧旧花归。】
荅胡处士 唐诗：【西山禅隐比来闻，长道唯应我与君。书上无名心忘却，人间聚散似浮云。】
荅裴评事澄荻花间送梁肃拾遗 唐诗：【波上荻花非雪花，风吹撩乱满袈裟。如今岁晏无芳草，独对离樽作物华。】
送文会上人还富阳 唐诗：【悠悠渺渺属寒波，故寺思归意若何。长忆孤洲二三月，春山偏爱富春多。】
送韦向睦州谒独孤使君汜 唐诗：【才子南看多远情，闲舟荡漾任春行。新安江色长如此，何似新安太守清。】
送至严山人归山 唐诗：【初到人间柳始阴，山书昨夜报春深。朝朝花落几株树，恼杀禅僧未證心。】
送许丞还洛阳 唐诗：【剡茗情来亦好斟，空门一别肯沾襟。悲风不动罢瑶轸，忘却洛阳归客心。】
送邢台州济 唐诗：【海上仙山属使君，石桥琪树古来闻。他时画出白团扇，乞取天台一片云。】
送别 唐诗：【闻说情人怨别情，霜天淅沥在寒城。长宵漫漫角声发，禅子无心恨亦生。】
送李道士 唐诗：【常随山上下，忽限江南北。共是忘情人，何繇肯相忆。】
送侯秀才南游 唐诗：【芳草随君自有情，不关山色与猿声。为看严子滩头石，曾忆题诗不著名。】
送柳察谏议叔 唐诗：【东城南陌强经过，怨别无心亦放歌。明日院公应问我，闲云常在石门多。】
送胜云小师 唐诗：【昨日雪山记尔名，吾今坐石已三生。少年道性易流动，莫遣秋风入别情。】
送顾道士游洞庭山 唐诗：【见说洞庭无上路，春游乱踏五灵芝。含桃风起花狼籍，正是仙翁棋散时。】
送商季皋 唐诗：【比来知尔有诗名，莫恨东归学未成。新丰有酒为我饮，消取故园伤别情。】
送清励上人游福建 唐诗：【禅子自矜禅性成，将来拟照建溪清。南看闽树花不落，更取何缘了妄情。】
送维谅上人归洞庭 唐诗：【从来湖上胜人间，远爱浮云独自还。孤月空天见心地，寥寥一水镜中山。】
送僧之京师 唐诗：【绵绵渺渺楚云繁，万里西归望国门。禅子初心易悽断，秋风莫上少陵原。】
送僧绎 唐诗：【斜日摇扬在柳丝，孤亭寂寂水逶迤。谁堪别后行人尽，唯有春风起路岐。】
送僧游扬州 唐诗：【平明择钵向风轻，正及隋堤柳色行。知尔禅心还似我，故宫春物肯伤情。】
送僧游宣州 唐诗：【楚山千里一僧行，念尔初缘道未成。莫向舒姑泉口泊，此中呜咽为伤情。】
送裴参军还下邳旧居 唐诗：【北望烟铺骠骑营，虏烽无火楚天晴。此时千里西归客，泗上春风得及耕。】
送履霜上人还金陵西山 唐诗：【携锡西山步绿莎，禅心未了奈情何。湘宫水寺清秋夜，月落风悲松柏多。】
送辨聪上人还广陵 唐诗：【莫学休公学远公，了心须与我心同。隋家古柳数株在，看取人间万事空。】
留别阎士和 唐诗：【不惯人间别，多应忘别时。逢山又逢水，只畏却来迟。】
偶然五首 其一 唐诗：【乐禅心似荡，吾道不相妨。独悟歌还笑，谁言老更狂。】
偶然五首 其二 唐诗：【偶然寂无喧，吾了心性源。可嫌虫食木，不笑鸟能言。】
偶然五首 其三 唐诗：【虏语嫌不学，胡音从不翻。说禅颠倒是，乐杀金王孙。】
偶然五首 其五 唐诗：【真隐须无矫，忘名要似愚。只将两条事，空却汉潜夫。】
宿法华寺简灵澈上人 唐诗：【至道无机但杳冥，孤灯寒竹自青荧。不知何处小乘客，一夜风来闻诵经。】
寄常一上人 唐诗：【雁塞五山临汗漫，云州一路出青冥。何因请住嘉祥寺，内史新修湖上亭。】
康造录事宅送太祝侄之虔吉访兄弟 唐诗：【阮咸别曲四座愁，赖是春风不是秋。漫漫江行访兄弟，猿声几夜宿芦洲。】
惜暮景 唐诗：【疏阴花不动，片景松梢度。夏日旧来长，佳游何易暮。】
舂陵登望 唐诗：【西底空流水，东垣但聚云。最伤梅岭望，花雪正纷纷。】
铜雀妓 唐诗：【强开尊酒向陵看，忆得君王旧日欢。不觉馀歌悲自断，非关艳曲转声难。】
寓言 唐诗：【吾道本无我，未曾嫌世人。如今到城市，弥觉此心真。】
湖南兰若示大乘诸公 唐诗：【未到无为岸，空怜不系舟。东山白云意，岁晚尚悠悠。】
塞下曲二首 其一 唐诗：【寒塞无因见落梅，胡人吹入笛声来。劳劳亭上春应度，夜夜城南战未回。】
塞下曲二首 其二 唐诗：【都护今年破武威，胡沙万里鸟空飞。旄竿瀚海扫云出，毡骑天山蹋雪归。】
酬张明府 唐诗：【爱君诗思动禅心，使我休吟待鹤吟。更说郡中黄霸在，朝朝无事许招寻。】
酬李补阙纾 唐诗：【不住东林寺，云泉处处行。近臣那得识，禅客本无名。】
酬郑判官湖上见赠 唐诗：【岁岁湖南隐已成，如何星使忽知名。沙鸥惯识无心客，今日逢君不解惊。】
酬秦山人见寻 唐诗：【左右香童不识君，担簦访我领鸥群。山僧待客无俗物，唯有窗前片碧云。】
酬秦山人出山见呈 唐诗：【手携酒榼共书帏，回语长松我即归。若是出山机已息，岭云何事背君飞。】
酬秦系山人戏赠 唐诗：【正论禅寂忽狂歌，莫是尘心颠倒多。白足行花曾不染，黄囊贮酒欲如何。】
酬秦系山人题赠 唐诗：【云林出空乌未归，松吹时飘雨浴衣。石语花愁徒自诧，吾心见境尽为非。】
题秦系山人丽句亭 唐诗：【独将诗教领诸生，但看青山不爱名。满院竹声堪愈疾，乱床花片足忘情。】
题湖上草堂 唐诗：【山居不买剡中山，湖上千峰处处闲。芳草白云留我住，世人何事得相关。】
赠韦早陆羽 唐诗：【只将陶与谢，终日可忘情。不欲多相识，逢人懒道名。】
赠柳喜得嵩山法门自号嵩山老 唐诗：【一见嵩山老，吾生恨太迟。问君年几许，曾出上皇时。】
赠颜主簿 唐诗：【汉家仪礼盛，名教出诸颜。更见尚书后，能文在子山。】
赠融上人 唐诗：【常爱西林寺，池中月出时。芭蕉一片叶，书取寄吾师。】
九日同卢使君幼平吴兴郊外送李司仓赴选 唐诗：【重阳千骑出，送客为踟蹰。旷野多摇落，寒山满路隅。晴空悬茜旆，秋色起菱湖。几日登司会，扬才盛五都。】
九日阻雨简高侍御 唐诗：【江上重云起，何曾裛□尘。不能成落帽，翻欲更摧巾。素发闲依枕，黄花暗待人。且应携下价，芒屦就诸邻。】
九日陪颜使君真卿登水楼 唐诗：【重阳荆楚尚，高会此难陪。偶见登龙客，同游戏马台。风文向水叠，云态拥歌回。持菊烦相问，扪襟愧不才。】
与王录事会张徵君姊妹鍊师院玩雪兼怀清会上人 唐诗：【何意廉从事，还来会默仙。寒空惊雪遍，春意入歌偏。瑶草三花发，琼林七叶连。飘飖过柳寺，应满译经前。】
与卢孟明别后宿南湖对月 唐诗：【五湖生夜月，千里满寒流。旷望烟霞尽，凄凉天地秋。相思路渺渺，独梦水悠悠。何处空江上，裴回送客舟。】
山中月夜寄无锡长官 唐诗：【湖上凉风早，双峰月色秋。遥知秣陵令，今夜在西楼。别叶萧萧下，含霜处处流。如何共清景，异县不同游。】
山居示灵澈上人 唐诗：【晴明路出山初暖，行踏春芜看茗归。乍削柳枝聊代札，时窥云影学裁衣。身闲始觉隳名是，心了方知苦行非。外物寂中谁似我，松声草色共无机。】
乌程李明府水堂同卢使君幼平送奘上人游五台 唐诗：【身将刘令隐，经共谢公翻。有此宗师在，应知我法存。问心常寂乐，为别岂伤魂。独访华泉去，秋风入雁门。】
今上初登极岁送皇甫孝廉赴选 唐诗：【行应会府春，欲劝及芳辰。北极天文正，东风汉律新。少年逢圣代，欢笑别情亲。况是勋庸后，恩荣袭尔身。】
从军行五首 其一 唐诗：【候骑出纷纷，元戎霍冠军。汉鞞秋聒地，羌火昼烧云。万里戈城合，三边羽檄分。乌孙驱未尽，肯顾辽阳勋。】
从军行五首 其二 唐诗：【韩旆拂丹霄，汉军新破辽。红尘驱卤簿，白羽拥嫖姚。战苦军犹乐，功高将不骄。至今丁零塞，朔吹空萧萧。】
从军行五首 其三 唐诗：【百万逐呼韩，频年不解鞍。兵屯绝漠暗，马饮浊河乾。破虏功未录，劳师力已殚。须防肘腋下，飞祸出无端。】
从军行五首 其四 唐诗：【飞将下天来，奇谋阃外裁。水心龙剑动，地肺雁山开。望气燕师锐，当锋虏阵摧。从今射雕骑，不敢过云堆。】
从军行五首 其五 唐诗：【黄纸君王诏，青泥校尉书。誓师张虎落，选将擐犀渠。雾暗津蒲失，天寒塞柳疏。横行十万骑，欲扫虏尘馀。】
太湖馆送殷秀才赴举 唐诗：【春风洞庭路，摇荡暮天多。衰疾见芳草，别离伤远波。诗名推首荐，赋甲拟前科。数日闻天府，山衣制芰荷。】
忆天台 唐诗：【箬溪朝雨散，云色似天台。应是东风便，吹从海上来。灵山游汗漫，仙石过莓苔。误到人间世，经年不早回。】
日曜上人还润州 唐诗：【送君何处最堪思，孤月停空欲别时。露茗犹芳邀重会，寒花落尽不成期。鹤令先去看山近，云碍初飞到寺迟。莫倚禅功放心定，萧家陵树误人悲。】
仙女台 唐诗：【寂寂旧桑田，谁家女得仙。应无鸡犬在，空有子孙传。古木花犹发，荒台路未迁。暮来云一片，疑是欲归年。】
冬至日陪裴端公使君清水堂集 唐诗：【亚岁崇佳宴，华轩照渌波。渚芳迎气早，山翠向晴多。推往知时训，书祥辨政和。从公惜日短，留赏夜如何。】
白蘋洲送洛阳李丞使还 唐诗：【蘋洲北望楚山重，千里回轺止一封。临水情来还共载，看花醉去更相从。罢官风渚何时别，寄隐云阳几处逢。后会那应似畴昔，年年觉老雪山容。】
同李司直题武丘寺兼留诸公与陆羽之无锡 唐诗：【陵寝成香阜，禅枝出白杨。剑池留故事，月树即他方。应世缘须别，栖心趣不忘。还将陆居士，晨发泛归航。】
同李洗马入馀不溪经辛将军故城 唐诗：【惨惨寒城望，将军下世时。高墉暮草遍，大树野风悲。壁垒今惟在，勋庸近可思。苍然古溪上，川逝共悽其。】
同李著作纵题尘外上人院 唐诗：【百缘唯有什公瓶，万法但看一字经。从遣鸟喧心不动，任教香醉境常冥。莲花天昼浮云卷，贝叶宫春好月停。禅伴欲邀何著作，空音宜向夜中听。】
同杨使君白蘋洲送陆侍御士佳入朝 唐诗：【久爱吴兴客，来依道德藩。旋师闻杕杜，归路忆轘辕。旧佩苍玉在，新歌白芷繁。今朝天地静，北望重飞翻。】
同明府章送沈秀才还石门山读书 唐诗：【身为郢令客，心许楚山云。文墨应经世，林泉漫诱君。欲随樵子去，惜与道流分。肯谢申公辈，治诗事汉文。】
同裴录事楼上望 唐诗：【退食高楼上，湖山向晚晴。桐花落万井，月影出重城。水竹凉风起，帘帏暑气清。萧萧独无事，因见涖人情。】
同颜使君真卿岘山送李法曹阳冰西上献书时会有诏徵赴京 唐诗：【汉日中郎妙，周王太史才。云书捧日去，鹤版下天来。草见吴洲发，花思御苑开。羊公惜风景，欲别几迟回。】
同颜使君清明日游因送萧主簿 唐诗：【谁知赏嘉节，别异忽相和。暮色汀洲遍，春情杨柳多。高城恋旌旆，极浦宿风波。惆怅支山月，今宵不再过。】
寻天目徐君 唐诗：【常见仙翁变姓名，岂知松子号初平。逢人不道往来处，卖药还将鸡犬行。独鹤天边俱得性，浮云世上共无情。三花落地君犹在，笑抚安期昨日生。】
寻陆鸿渐不遇 唐诗：【移家虽带郭，野径入桑麻。近种篱边菊，秋来未著花。扣门无犬吠，欲去问西家。报道山中去，归时每日斜。】
早春送颜主簿游越东兼谒元中丞 唐诗：【轻舸趣不已，东风吹绿蘋。欲看梅市雪，知赏柳家春。别意倾吴醑，芳声动越人。山阴三月会，内史得嘉宾。】
早秋桐庐思归示道谚上人 唐诗：【桐江秋信早，忆在故山时。静夜风鸣磬，无人竹扫墀。猿来触净水，鸟下啄寒梨。可即关吾事，归心自有期。】
早秋陪韩明府泛阮元公溪 唐诗：【雨信清残暑，萧条古县西。早凉生浦溆，秋意满高低。前事虽堆案，闲情得溯溪。何言战未胜，空寂用还齐。】
汤评事衡水亭会觉禅师 唐诗：【山侣相逢少，清晨会水亭。雪晴松叶翠，烟暖药苗青。静对沧洲鹤，闲看古寺经。应怜叩关子，了义共心冥。】
自义亭驿送李长史纵夜泊临平东湖 唐诗：【长亭宾驭散，岐路起悲风。千里勤王事，驱车明月中。寒生洞庭水，夜度塞门鸿。处处堪伤别，归来山又空。】
自苏州访医回酬卢士关判官见赠 唐诗：【寻医初疾理，忽忆故山云。远访桑公子，还依柳使君。周旋承惠爱，佩服比兰薰。从事因高唱，秋风起处闻。】
西溪独泛 唐诗：【道情何所寄，素舸漫流间。真性怜高鹤，无名羡野山。经寒丛竹秀，入静片云闲。泛泛谁为侣，唯应共月还。】
兵后经永安法空寺寄悟禅师 唐诗：【常说人间法自空，何言出世法还同。微踪旧是香林下，馀烬今成火宅中。后夜池心生素月，春天树色起悲风。吾知世代相看尽，谁悟浮生似影公。】
兵后送姚太祝赴选 唐诗：【两河兵已偃，处处见归舟。日夜故人散，江皋芳树秋。楚云伤远思，秦月忆佳游。名动春官籍，翩翩才少俦。】
劳劳山居寄呈吴处士 唐诗：【山事繇来别，只应中老身。寒园扫绽栗，秋浪拾乾薪。领鹤闲书竹，誇云笑向人。俗家相去远，野水作东邻。】
听素法师讲法华经 唐诗：【法子出西秦，名齐漆道人。才敷药草义，便见雪山春。护讲龙来远，闻经鹤下频。应机如一雨，谁不涤心尘。】
岘山送裴秀才赴举 唐诗：【汉家招秀士，岘上送君行。万里见秋色，两河伤远情。王师出西镐，虏寇避东平。天府登名后，回看楚水清。】
拟长安春词 唐诗：【春信在河源，春风荡妾魂。春歌杂鶗鴂，春梦绕轘辕。春絮愁偏满，春丝闷更繁。春期不可定，春曲懒新翻。】
陇头水二首 其一 唐诗：【陇头水欲绝，陇水不堪闻。碎影摇枪垒，寒声咽幔军。素从盐海积，绿带柳城分。日落天边望，逶迤入塞云。】
陇头水二首 其二 唐诗：【秦陇逼氐羌，征人去未央。如何幽咽水，并欲断君肠。西注悲穷漠，东分忆故乡。旅魂声搅乱，无梦到咸阳。】
京口送卢孟明还扬州 唐诗：【萧萧北风起，孤棹下江濆。暮客去来尽，春流南北分。萋萋御亭草，渺渺芜城云。相送目千里，空山独望君。】
和邢端公登台春望句句有春字之什 唐诗：【春日绣衣轻，春台别有情。春烟间草色，春鸟隔花声。春树乱无次，春山遥得名。春风正飘荡，春瓮莫须倾。】
和李侍御萼岁初夜集处士书阁 唐诗：【迟贤心置阁，高意此郊居。古径行春早，新窗见月初。放歌还倚瑟，讲道亦观书。为我留禅位，来逢此会疏。】
和李舍人使君纾题云明府道室 唐诗：【许令如今道姓云，曾经西岳事桐君。流霞手把应怜寿，黄鹤心期拟作群。金箓时教弟子检，砂床不遣世人闻。桂阳亦是神仙守，分别无嗟两地分。】
和阎士和望池月荅人 唐诗：【片月忽临池，双蛾忆画时。光浮空似粉，影散不成眉。孤枕应惊梦，寒林正入帷。情知两处望，莫怨独相思。】
和裴少府怀京兄弟 唐诗：【宦游三楚外，家在五陵原。凉夜多归梦，秋风满故园。北书无远信，西候独伤魂。空念青门别，殷勤岐路言。】
咏扬上人座右画松 唐诗：【写得长松意，千寻数尺中。翠阴疑背日，寒色欲生风。真树孤标在，高人立操同。一枝遥可折，吾欲问生公。】
咏数探得七 唐诗：【邹子谭天岁，黄童对日年。求真初作传，鍊魄已成仙。鹤驾迎缑岭，星桥下蜀川。逢君竹林客，相对弄清弦。】
奉同卢使君幼平游精舍寺 唐诗：【影刹西方在，虚空翠色分。人天霁后见，猿鸟定中闻。真界隐青壁，春山凌白云。今朝石门会，千古仰斯文。】
奉同颜使君真卿开元寺经藏院会观树文殊碑 唐诗：【万国布殊私，千年降祖师。雁门传法至，龙藏立言时。故实刊周典，新声播鲁诗。六铢那更拂，劫石尽无期。】
奉同颜使君真卿袁侍御骆驼桥玩月 唐诗：【山中常见月，不及共游时。水上恐将缺，林端爱落迟。乌惊宪府客，人咏鲍家诗。永夜南桥望，裴回若有期。】
奉和陆中丞使君长源寒食日作 唐诗：【寒食江天气最清，庾公晨望动高情。因逢内火千家静，便睹行春万木荣。深浅山容飞雨细，萦纡水态拂云轻。腰章本郡谁相似，数日临人政已成。】
奉和颜使君真卿修韵海毕州中重宴 唐诗：【世学高南郡，身封盛鲁邦。九流宗韵海，七字揖文江。借赏云归堞，留欢月在窗。不知名教乐，千载与谁双。】
奉贺颜使君真卿二十八郎隔绝自河北远归 唐诗：【相失值氛烟，才应掌上年。久离惊貌长，多难喜身全。比信尚书重，如威太守怜。满庭看玉树，更有一枝连。】
奉酬李员外使君嘉祐苏台屏营居春首有怀 唐诗：【昔岁为邦初未识，今朝休沐始相亲。移家水巷贫依静，种柳风窗欲占春。诗思先邀乌府客，山情还访白楼人。登临许作烟霞伴，高在方袍间幅巾。】
奉酬袁使君高寺院新亭对雨 唐诗：【兹亭迹素浅，胜事并随公。法界飘香雨，禅窗洒竹风。浮烟披夕景，高鹤下秋空。冥寂四山久，宁期此会同。】
奉酬颜使君真卿见过郭中寺寺无山水之赏故予述其意以荅焉 唐诗：【州西柳家寺，禅舍隐人间。證性轻观水，栖心不买山。履声知客贵，云影悟身闲。彦会前贤事，方今可得攀。】
建元寺集皇甫侍御书阁 唐诗：【不因居佛里，无事得相逢。名重朝端望，身高俗外踪。机闲看净水，境寂听疏钟。宣室恩长在，知君志未从。】
经仙人渚即沈山下古人沈义白日升仙处 唐诗：【日月人间短，何时此得仙。古山春已尽，遗渚事空传。不见腾云驾，徒临洗药泉。如今成逝水，翻使恨流年。】
若邪春兴 唐诗：【春生若邪水，雨后漫流通。芳草行无尽，清源去不穷。野烟迷极浦，斜日起微风。数处乘流望，依稀似剡中。】
南楼望月 唐诗：【夜月家家望，亭亭爱此楼。纤云溪上断，疏柳影中秋。渐映千峰出，遥分万派流。关山谁复见，应独起边愁。】
春日杼山寄赠李员外纵 唐诗：【南山唯与北山邻，古树连拳伴我身。黄鹤有心多不住，白云无事独相亲。闲持竹锡深看水，懒系麻衣出见人。欲掇幽芳聊赠远，郎官那赏石门春。】
春日陪颜使君真卿皇甫曾西亭重会韵海诸生 唐诗：【为重南台客，朝朝会鲁儒。暄风众木变，清景片云无。峰翠飘檐下，溪光照座隅。不将簪艾隔，知与道情俱。】
春夜与诸公同宴呈陆郎中 唐诗：【南国宴佳宾，交情老倍亲。月惭红泪烛，花笑白头人。宝瑟縆馀怨，琼枝不让春。更闻歌子夜，桃李艳妆新。】
春夜期裴都曹济集心上人院不至 唐诗：【东林期隐吏，日月为虚盈。远望浮云隔，空怜定水清。逍遥方外侣，荏苒府中情。渐听寒鞞发，渊渊在郡城。】
独游二首 其一 唐诗：【性野趣无端，春晴路又乾。逢泉破石弄，放鹤向云看。好僻谁相似，从狂我自安。芳洲亦有意，步上白沙滩。】
独游二首 其二 唐诗：【临水兴不尽，虚舟可同嬉。还云与归鸟，若共山僧期。世事吾不预，此心谁得知。西峰有禅老，应见独游时。】
秋日送择高上人往江西谒曹王 唐诗：【超然独游趣，无限别山情。予病不同赏，云闲应共行。斋容秋水照，香氎早风轻。曾被陈王识，遥知江上迎。】
秋宵书事寄吴凭处士 唐诗：【真性在方丈，寂寥无四邻。秋天月色正，清夜道心真。大梦观前事，浮名悟此身。不知庭树意，荣落感何人。】
荅李侍御问 唐诗：【入道曾经离乱前，长干古寺住多年。爱贫唯制莲花足，取性闲书树叶篇。自笑不归看石榜，谁高无事弄苔泉。身外空名何足问，吾心已出第三禅。】
荅豆卢居士春夜游东园见怀 唐诗：【春意赏不足，承夕步东园。事表精虑远，月中华木繁。开襟寄清景，遐想属空门。安得纚芳屣，看君幽径萱。】
送大宝上人归楚山 唐诗：【厌上乌桥送别频，湖光烂熳望行人。欲将夜舸陪嘉月，肯住空林伴老身。独鹤翩翻飞不定，归云萧散会无因。从何得道怀惆怅，莫是人间屡见春。】
送广通上人游江西 唐诗：【香炉七岭秀，秋色九江清。自古多禅隐，吾常爱此行。寻师经鄂渚，受请到青城。离别人间事，何关道者情。】
送乌程李明府得陟状赴京 唐诗：【驿吏满江城，深仁见此情。士林推玉振，公府荐冰清。为政移风久，承恩就日行。仲容纶綍贵，南巷有光荣。】
送王山人游庐山 唐诗：【千里访灵奇，山资亦相随。叶舟过鹤市，花漏宿龙池。峰顶应闲散，人间足别离。白云将世事，吾见尔心知。】
送韦秀才 唐诗：【晨装行堕叶，万里望桑乾。旧说泾关险，犹闻易水寒。黄云战后积，白草暮来看。近得君苗信，时教旅思宽。】
送丘秀才游越 唐诗：【山情与诗思，烂熳欲何从。夜舸谁相逐，空江月自逢。春期越草秀，晴忆剡云浓。便拟将轻锡，携居入乱峰。】
送卢仲舒移家海陵 唐诗：【世故多离散，东西不可嗟。小秦非本国，楚塞复移家。海岛无邻里，盐居少物华。山中吟夜月，相送在天涯。】
送卢孟明还上都 唐诗：【江皋北风至，归客独伤魂。楚水逢乡雁，平陵忆故园。征骖嘶别馆，落日隐寒原。应及秦川望，春华满国门。】
送关小师还金陵 唐诗：【如何有归思，爱别欲忘难。白鹭沙洲晚，青龙水寺寒。蕉花铺净地，桂子落空坛。持此心为境，应堪月夜看。】
送刘司法之越 唐诗：【萧萧鸣夜角，驱马背城濠。雨后寒流急，秋来朔吹高。三山期望海，八月欲观涛。几日西陵路，应逢谢法曹。】
送吉判官还京赴崔尹幕 唐诗：【江南梅雨天，别思极春前。长路飞鸣鹤，离帆聚散烟。清晨趋九陌，秋色望三边。见说王都尹，山阳辟一贤。】
送如献上人游长安 唐诗：【关中四子教犹存，见说新经待尔翻。为法应过七祖寺，忘名不到五侯门。闲寻鄠杜看脩竹，独上风凉望古原。高逸诗情无别怨，春游从遣落花繁。】
送至洪沙弥赴上元受戒 唐诗：【不肯资章甫，胜衣被木兰。今随秣陵信，欲及蔡州坛。野寺钟声远，春山戒足寒。归来次第学，应见后心难。】
送严明府入关谒黎京兆 唐诗：【春日异秋风，何为怨别同。潮回芳渚没，花落昼山空。旅候闻嘶马，残阳望断鸿。应思右内史，相见直城中。】
送吴冯游京 唐诗：【北期何意促，蕙草夜来繁。清月思淮水，春风望国门。此时休旋逸，万里忽飞翻。若忆山阴会，孤琴为我援。】
送张孝廉赴举 唐诗：【名在诸生右，家经见素风。春田休学稼，秋赋出儒宫。别路残云湿，离情晚桂丛。明年石渠署，应继叔孙通。】
送李少宾赴举 唐诗：【岂谓江南别，心如塞上行。苦云摇阵色，乱木搅秋声。周谷雨未散，汉河流尚横。春司迟尔策，方用静妖兵。】
送李秀才赴婺州招 唐诗：【山开江色上，孤赏去应迟。绿水迎吴榜，秋风入楚词。猿清独宿处，木落远行时。见说东阳守，登楼为尔期。】
送李季良北归 唐诗：【风吹残柳丝，孤客欲归时。掩抑楚弦绝，离披湘叶衰。前军犹转战，故国杳难期。北望雁门雪，空吟平子诗。】
送杨校书还济源 唐诗：【妖烽昨日静，故里近嵩丘。楚月摇归梦，江枫见早秋。乡心无远道，北信减离忧。禅子还无事，辞君买沃州。】
送杨遂初赴选 唐诗：【秋风吹别袂，客思在长安。若得临觞醉，何须减瑟弹。秉心凌竹柏，仗信越波澜。春会文昌府，思君每北看。】
送沈秀才之闽中 唐诗：【越客不成歌，春风起渌波。岭重寒不到，海近瘴偏多。野戍桄榔发，人家翡翠过。翻疑此中好，君问定如何。】
送沈居士还太原 唐诗：【辞官因世难，家族盛南朝。名重郊居赋，才高独酌谣。浪花飘一叶，峰色向三条。高逸虽成性，弓旌肯忘招。】
送沙弥大智游五台 唐诗：【童年随法侣，家世本儒流。章句三生学，清凉万里游。云归龙沼暗，木落雁门秋。长老应相问，传予向祖州。】
送沙弥长文游京 唐诗：【白版年犹小，黄花褐已通。若为诗思逸，早欲似休公。迈俗多真气，传家有素风。应须学心地，宗旨在关东。】
送还本上人游江西 唐诗：【欲广分何教，心将江汉期。云招望寺处，月待溯杯时。真侣谁伤别，降猿汝自悲。多应过庐阜，幽赏却来迟。】
送陆判官归杭州 唐诗：【芳草潜州路，乘轺忆再旋。馀花故林下，残月旧池边。峰色云端寺，潮声海上天。明朝富春渚，应见谢公船。】
送陈秀才赴举 唐诗：【诸侯惧削地，选士皆不羁。休隐脱荷芰，将鸣矜羽仪。甲科争玉片，诗句拟花枝。君实三楚秀，承家有清规。】
送旻上人游天台 唐诗：【真心不废别，试看越溪清。知汝机忘尽，春山自有情。月思华顶宿，云爱石门行。海近应须汎，无令鸥鹭惊。】
送郑孝廉淮西觐省 唐诗：【离袂翠华满，晨羞欲早行。春风生楚树，晓角发隋城。野霭湿衣彩，江鸿增客情。征途不用戒，坐见白波清。】
送契上人游扬州 唐诗：【西陵古江口，远见东扬州。渌水不同泛，春山应独游。寻僧白岩寺，望月谢家楼。宿昔心期在，人寰非久留。】
送珍上人还天竺兼寄广通上人秦山人 唐诗：【江寺名天竺，多居蹑远踪。春帆依柳浦，轻履上莲峰。禅子兼三隐，空书共一封。因君达山信，应向白云逢。】
送皇甫侍御曾还丹阳别业 唐诗：【云阳别夜忆春耕，花发菱湖问去程。积水悠扬何处梦，乱山稠叠此时情。将离有月教弦断，赠远无兰觉意轻。朝右要君持汉典，明年北墅可须营。】
送重钧上人游天台 唐诗：【渐看华顶出，幽赏意随生。十里行松色，千重过水声。海容云正尽，山色雨初晴。事事将心證，知君道可成。】
送唐赞善游越 唐诗：【田园临汉水，离乱寄随关。今日烟尘尽，东西又未还。长亭百越外，孤棹五湖间。何处游芳草，云门千万山。】
送秘上人游京 唐诗：【共君方异路，山伴与谁同。日冷行人少，时清古镇空。煖瓶和雪水，鸣锡带江风。撩乱终南色，遥应入梦中。】
送乾封李成 唐诗：【羽檄飞未息，离情远近同。感君繇泛瑟，关我是征鸿。眇默归人尽，疏芜夜渡空。还期当岁晚，独在路行中。】
送崔詹事论之上都 唐诗：【金虎城池在，铜龙剑佩新。重看前浦柳，犹忆旧洲蘋。远思秦云暮，归心腊月春。青园昔游处，惆怅别离人。】
送常清上人还舒州 唐诗：【灊人思尔法，楚信有回船。估客亲宵语，闲鸥偶昼禅。经声含石潋，麈尾拂江烟。常说归山意，诛茅庐霍前。】
送淳于秀才兰陵觐省 唐诗：【欢言欲忘别，风信忽相惊。柳浦归人思，兰陵春草生。撷芳心未及，视枕恋常盈。此去非长路，还如千里情。】
送清会上人游京 唐诗：【佳游限衰疾，一笑向西风。思见青门外，曾临素浐东。峰明云际寺，日出露寒宫。行道禅长在，香尘不染空。】
送道契上人之越觐大夫叔 唐诗：【楚僧推后辈，唐本学新经。外国传香氎，何人施竹瓶。秋风别李寺，春日向柯亭。大阮今为郡，看君眼最青。】
送禀上人游越 唐诗：【云泉谁不赏，独见尔情高。投石轻龙窟，临流笑鹭涛。折荷为片席，洒水净方袍。剡路逢禅侣，多应问我曹。】
送简栖上人之建州觐使君舅 唐诗：【乱峰江上色，羡尔及秋行。释氏推真子，郗家许贵甥。氎花新雨净，帆叶好风轻。千里依元舅，回潮亦有情。】
送路少府使京兼觐侍御兄 唐诗：【国赋推能吏，今朝发贡湖。伫瞻双阙凤，思见柏台乌。树向秦关远，江分楚驿孤。荣君有兄弟，相继骋长途。】
送鄡傪之洪州觐兄弟 唐诗：【年少足诗情，西江楚月清。书囊山翠湿，琴匣雪花轻。久别经离乱，新正忆弟兄。赠君题乐府，为是豫章行。】
送演上人之抚州觐使君叔 唐诗：【临川内史怜诸谢，尔在生缘比惠宗。远别应将秦本去，幽寻定有楚僧逢。停船夜坐亲孤月，把锡秋行入乱峰。便道须过大师寺，白莲池上访高踪。】
送裴判官赴商幕 唐诗：【商洛近京师，才难赴幕时。离歌纷白纻，候骑拥青丝。会喜疲人息，应逢猾虏衰。看君策高足，自此烟霄期。】
送裴秀才往会稽山读书 唐诗：【一身赍万卷，编室寄烟萝。砚滴穿池小，书衣种楮多。吟诗山响荅，泛瑟竹声和。鹤板求儒术，深居意若何。】
送裴邕之上京 唐诗：【辞山偶世清，挟策忽西行。帆过随江疾，衣沾楚雪轻。尚文须献赋，重道莫论兵。东观今多事，应高白马生。】
送德守二叔侄上人还国清寺觐师 唐诗：【道贤齐二阮，俱向竹林归。古偈穿花线，春装卷叶衣。僧墟回水寺，佛陇启山扉。爱别吾何有，人心强有违。】
送德清卫明府赴选 唐诗：【八使慎求能，东人独荐君。身犹千里限，名已九霄闻。远路翻喜别，离言暂惜分。凤门多士会，拥佩入卿云。】
送潘秀才之舒州 唐诗：【楚水清风生，扬舲泛月行。荻洲寒露彩，雷岸曙潮声。东道思才子，西人望客卿。从来金谷集，相继有诗名。】
送颜处士还长沙觐省 唐诗：【西候风信起，三湘孤客心。天寒汉水广，乡远楚云深。服綵将侍膳，撷芳思满襟。归人忘艰阻，别恨独何任。】
送赟上人还京 唐诗：【久游春草尽，还寄北船归。沙鸟窥中食，江云入净衣。秦原山色近，楚寺磬声微。见说翻经馆，多闻似者稀。】
哭觉上人 唐诗：【忆君南适越，不作买山期。昨得耶溪信，翻为逝水悲。神交如可见，生尽杳难思。白日东林下，空怀步影时。】
夏日与綦毋居士昱上人纳凉 唐诗：【为依炉峰住，境胜增道情。凉日暑不变，空门风自清。坐援香实近，转爱绿芜生。宗炳青霞士，如何知我名。】
夏日同崔使君论登城楼赋得远山 唐诗：【远山湖上小，青翠望依稀。才向窗中列，还从林表微。色浓春草在，峰起夏云归。不是蓬莱岛，如何人去稀。】
夏日登观农楼和崔使君 唐诗：【片雨拂檐楹，烦襟四坐清。霏微过麦陇，萧散傍莎城。静爱和花落，幽闻入竹声。朝观趣无限，高咏寄深情。】
夏日集裴录事北亭避暑 唐诗：【前林夏雨歇，为我生凉风。一室烦暑外，众山清景中。忘归亲野水，适性许云鸿。萧散都曹吏，还将静者同。】
夏日题桐庐杨明府纳凉山斋 唐诗：【陶家无炎暑，自有林中峰。席上落山影，桐梢回水容。放怀凉风至，缓步清阴重。何事亲堆案，犹多高世踪。】
郭北寻徐主簿别业 唐诗：【近依城北住，幽远少人知。积雪行深巷，闲云绕古篱。竹花冬更发，橙实晚仍垂。还共岩中鹤，今朝下渌池。】
陪卢中丞闲游山寺 唐诗：【野寺出人境，舍舟登远峰。林开明见月，万壑静闻钟。拥烛明山翠，交麾动水容。如何股肱守，尘外得相逢。】
陪卢判官水堂夜宴 唐诗：【暑气当宵尽，裴回坐月前。静依山堞近，凉入水扉偏。久是栖林客，初逢佐幕贤。爱君高野意，烹茗钓沦涟。】
陪卢使君登楼送方巨之还京 唐诗：【万里汀洲上，东楼欲别难。春风潮水漫，正月柳条寒。旅逸逢渔浦，清高爱鸟冠。云山宁不起，今日向长安。】
宿支硎寺上房 唐诗：【上方精舍远，共宿白云端。寂寞千峰夜，萧条万木寒。山光霜下见，松色月中看。却与西林别，归心即欲阑。】
宿吴匡山破寺 唐诗：【双峰百战后，真界满尘埃。蔓草缘空壁，悲风起故台。野花寒更发，山月暝还来。何事池中水，东流独不回。】
寄报德寺从上人 唐诗：【宗流许身子，物表养高闲。空色清凉寺，秋声鼓吹山。看心水磬后，行道雨花间。七叶翻章句，时时启义关。】
寄昱上人上方居 唐诗：【厌向人间住，逢山欲懒归。片云闲似我，日日在禅扉。地静松阴遍，门空鸟语稀。夜凉疏磬尽，师友自相依。】
晚春寻桃源观 唐诗：【武陵何处访仙乡，古观云根路已荒。细草拥坛人迹绝，落花沈涧水流香。山深有雨寒犹在，松老无风韵亦长。全觉此身离俗境，玄机亦可照迷方。】
晚秋宿李军道所居 唐诗：【清溪路不遥，都尉每相招。落日休戎马，秋风罢射雕。朮花生野径，柏实满寒条。永夜依山府，禅心共寂寥。】
晚秋登佛川南峰怀裴例 唐诗：【登岭望落日，眇然伤别魂。亭皋秋色遍，游子在荆门。世故东西客，山空断续猿。此心谁复见，寂寞偶芳荪。】
晦日陪颜使君白蘋洲集 唐诗：【南朝分古郡，山水似湘东。堤月吴风在，湔裾楚客同。桂寒初结旆，蘋小欲成丛。时晦佳游促，高歌听未终。】
晦夜李侍御萼宅集招潘述汤衡海上人饮茶赋 唐诗：【晦夜不生月，琴轩犹为开。墙东隐者在，淇上逸僧来。茗爱传花饮，诗看卷素裁。风流高此会，晓景屡裴回。】
雪夜送海上人常州觐叔父上人殷仲文后 唐诗：【继世风流在，传心向一灯。望云裁衲惯，玩雪步花能。交战情忘久，销魂别未曾。明朝阮家集，知有竹林僧。】
寒食日同陆处士行报德寺宿解公房 唐诗：【古寺章陵下，潜公住几年。安心生软草，灌顶引春泉。寂寂传灯地，寥寥禁火天。世间多暗室，白日为谁悬。】
游溪待月 唐诗：【溪色思泛月，沿洄欲未归。残灯逢水店，疏磬忆山扉。夜浦鱼惊少，空林鹊绕稀。可中才望见，撩乱捣寒衣。】
湖南草堂读书招李少府 唐诗：【削去僧家事，南池便隐居。为怜松子寿，还卜道家书。药院常无客，茶樽独对余。有时招逸史，来饭野中蔬。】
赋得石梁泉送崔逵 唐诗：【架石通霞壁，悬崖散碧沙。天晴虹影渡，风细练文斜。举陟幽期阻，沿洄客意赊。河梁非此路，别恨亦无涯。】
赋得灯心送李侍御萼 唐诗：【灯心生众草，因有始知芳。綵妓窗偏丽，金桃动更香。花惊春未尽，焰喜夜初长。别后空离室，何人借末光。】
赋得竹如意送详师赴讲 唐诗：【缥竹湘南美，吾师尚毁形。仍留负霜节，不变在林青。每入杨枝手，因谈贝叶经。谁期沃州讲，持此别东亭。】
赋得夜雨滴空阶送陆羽归龙山 唐诗：【闲阶夜雨滴，偏入别情中。断续清猿应，淋漓候馆空。气令烦虑散，时与早秋同。归客龙山道，东来杂好风。】
赋得啼猿送客 唐诗：【万里巴江外，三声月峡深。何年有此路，几客共沾襟。断壁分垂影，流泉入苦吟。悽凉离别后，闻此更伤心。】
赋得谢墅送王长史 唐诗：【世业西山墅，移家长我身。萧疏遗树老，寂寞废田春。车巷伤前辙，篱沟忆旧邻。何堪再过日，更送北归人。】
赋颜氏古今一事得晋仙传送颜逸 唐诗：【曾看颜氏传，多记晋时仙。却忆桐君老，俱还桂父年。青春留鬓发，白日向云烟。远别赍遗简，囊中有几篇。】
新秋同卢侍御薛员外白蘋洲月夜 唐诗：【隔暑蘋洲近，迎凉欲泛舟。荣从宪府至，喜会夕郎游。气夺沧浪色，风欺汗漫流。谁言三伏夜，独此月前秋。】
遥和康录事李侍御萼小寒食夜重集康氏园林 唐诗：【习家寒食会何频，应恐流芳不待人。已爱治书诗句逸，更闻从事酒名新。庭芜暗积承双履，林蘤雷飞洒幅巾。谁见柰园时节共，还持绿茗赏残春。】
酬乌程杨明府华雨后小亭对月见呈 唐诗：【夜凉喜无讼，霁色摇闲情。暑退不因雨，陶家风自清。凝弦停片景，发咏静秋声。何事禅中隐，诗题忽记名。】
酬别襄阳诗僧少微 唐诗：【證心何有梦，示说梦归频。文字赍秦本，诗骚学楚人。兰开衣上色，柳向手中春。别后须相见，浮云是我身。】
酬李侍御萼题看心道场赋以眉毛肠心牙等五字 唐诗：【我法从谁悟，心师是贯花。三尘观种子，一雨发萌芽。定起轮灯缺，宵分印月斜。了空如藏史，始肯会禅家。】
酬姚补阙南仲云溪馆中戏题随书见寄 唐诗：【寺溪临使府，风景借仁祠。补衮周官贵，能名汉主思。卧云知独处，望月忆同时。忽枉缄中赠，琼瑶满手持。】
酬秦山人系题赠 唐诗：【出斋步杉影，手自开禅扉。花满不污地，云多从触衣。思山石藓净，款客露葵肥。果得宗居士，论心到极微。】
酬秦山人赠别二首 其一 唐诗：【知君高隐占贤星，卷叶时时注佛经。姓被名公题旧里，诗将丽句号新亭。来观新月依清室，欲漱香泉护触瓶。我有主人江太守，如何相伴住禅灵。】
酬秦山人赠别二首 其二 唐诗：【谁知卧病不妨禅，迹寄诗流性似偏。叶示黄金童子爱，书题青字古人传。时高独鹤来云外，每羡闲花在眼前。对此留君还欲别，应思石瀃访春泉。】
酬崔侍御见赠 唐诗：【买得东山后，逢君小隐时。五湖游不厌，柏署迹如遗。市隐何妨道，禅栖不废诗。与君为此说，长破小乘疑。】
题山壁示道维上人 唐诗：【独居何意足，山色在前门。身野长无事，心冥自不言。闲行数乱竹，静坐照清源。物外从知少，禅徒不耐烦。】
题馀不溪废寺 唐诗：【武原离乱后，真界积尘埃。残月生秋水，悲风起故台。居人今已尽，栖鸽暝还来。不到无生理，应堪赋七哀。】
题报德寺清幽上人西峰 唐诗：【陈世凋亡后，仁祠识旧山。帝乡乔木在，空见白云还。双塔寒林外，三陵暮雨间。此中难战胜，君独启禅关。】
题沈少府书斋 唐诗：【不下南昌县，书斋每日闲。野花当砌落，溪鸟逐人还。有兴常临水，无时不见山。千峰数可尽，不出小窗间。】
题沈道士新亭 唐诗：【何处好攀跻，新亭俯旧溪。坐中千里近，檐下四山低。小浦依林曲，回塘绕郭西。桃花春满地，归路莫相迷。】
题周谏别业 唐诗：【隐身苕上欲如何，不著青袍爱绿萝。柳巷任疏容马入，水篱从破许船过。昂藏独鹤闲心远，寂历秋花野意多。若访禅斋遥可见，竹窗书幌共烟波。】
题郑谷江畔桐斋 唐诗：【客斋开别住，坐占绿江濆。流水非外物，闲云长属君。浮荣未可累，旷达若为群。风起高梧下，清弦日日闻。】
题湖上兰若示清会上人 唐诗：【峰心惠忍寺，嵊顶谢公山。何似南湖近，芳洲一亩间。意中云木秀，事外水堂闲。永日无人到，时看独鹤还。】
赠和评事判官 唐诗：【廷评年少法家流，心似澄江月正秋。学究天人知远识，权分盐铁许良筹。春风忆酒乌家近，好月论禅谢寺幽。清白比来谁见赏，怜君独有富人侯。】
冬日送颜延之明府抚州觐叔父 唐诗：【临川千里别，惆怅上津桥。日暮人归尽，山空雪未消。乡云心渺渺，楚水路遥遥。林下方欢会，山中独寂寥。天寒惊断雁，江信望回潮。岁晚流芳歇，思君在此宵。】
冬日遥和卢使君幼平綦毋居士游法华寺高顶临湖亭 唐诗：【仁坊标绝境，廉守蹑高踪。天晓才分刹，风传欲尽钟。城中归路远，湖上碧山重。水照千花界，云开七叶峰。寒芳艾绶满，空翠白纶浓。逸韵知难继，佳游恨不逢。仍闻抚禅石，为我久从容。】
对陆迅饮天目山茶因寄元居士晟 唐诗：【喜见幽人会，初开野客茶。日成东井叶，露采北山芽。文火香偏胜，寒泉味转嘉。投铛涌作沫，著椀聚生花。稍与禅经近，聊将睡网赊。知君在天目，此意日无涯。】
同卢使君幼平郊外送阎侍御归台 唐诗：【留饯飞旌驻，离亭草色间。柏台今上客，竹使旧朝班。日落东西水，天寒远近山。古江分楚望，残柳入隋关。恋阙心常积，回轩日不闲。芳辰倚门道，犹得及春还。】
同李侍御萼李判官集陆处士羽新宅 唐诗：【素风千户敌，新语陆生能。借宅心常远，移篱力更弘。钓丝初种竹，衣带近裁藤。戎佐推兄弟，诗流得友朋。柳阴容过客，花径许招僧。不为墙东隐，人家到未曾。】
同袁高使君送李判官使回 唐诗：【庾公欢此别，路远意犹赊。为出塘边柳，荣归府中花。驰阳照古堞，遥思凝寒笳。延步下前渚，溯觞流浅沙。湖光引行色，轻舸傍残霞。】
同诸公奉侍祭岳渎使大理卢幼平自会稽回经平望将赴于朝廷期过故林不至 唐诗：【望祀崇周典，皇华出汉庭。紫泥颁会计，玄酒荐芳馨。圣虑多虔肃，斋心合至灵。占祥刊史竹，筮日数尧蓂。礼秩加新命，朝章笃理刑。敷诚通北阙，遗爱在南亭。苕水思曾泛，矶山忆重经。清风门客仰，佳颂国人听。攀桂留卿月，徵文待使星。春郊回驷牡，遥识故林青。】
因游支硎寺寄邢端公 唐诗：【大厦资多士，抡材得豫章。清门推问望，早岁骋康庄。作用方开物，声名久擅场。丹延分塞郡，宿昔领戎行。始驭屏星乘，旋阴蔽茀棠。朝端瞻鹗立，关右仰鹰扬。威令兼宁朔，英声重护羌。三军成父子，杂虏避封疆。身执金吾贵，时遭宝运昌。雍容持汉槊，肃穆卫周堂。排难知臣节，攻疑定国章。一言明大义，千载揖休光。践职勋庸列，修躬志行彰。优游应慕陆，止足定师张。中扆怀殊政，南州伫小康。仁为桂江雨，威是柏台霜。謇谔言无隐，公忠祸不防。谴深辞紫禁，恩在副朱方。切玉锋休淬，垂天翅罢翔。论文徵贾马，述隐许求羊。肘后看金碧，腰间笑水苍。诗题白羽扇，酒挈绿油囊。旷达机何有，深沈器莫量。时应登古寺，佳趣在春冈。止水平香砌，鲜云满石床。山情何寂乐，尘世自飞扬。已遇炉峰社，还思缉蕙房。外心亲地主，内学事空王。花会宜春浅，禅游喜夜凉。高明依月境，萧散蹑庭芳。得道殊秦佚，隳名似楚狂。馀生于此足，不欲返韶阳。】
早春书怀寄李少府仲宣 唐诗：【早年初问法，因悟目中花。忽值胡雏起，芟夷如乱麻。脱身投彼岸，吊影念生涯。迹与空门合，心将世路赊。东田已芜没，南涧益伤嗟。崇替惊人事，凋残感物华。知君过我里，惆怅旧烟霞。】
兵马曹季良宅夜集 唐诗：【清景不可失，寻君趣有馀。身高避事后，道长问心初。出处名则异，游从迹何疏。吟看刻尽烛，笑卷读残书。露彩生笔砚，风音入庭除。平明仙侣散，觳觫动回车。】
兵后与故人别予西上至今在扬楚因有是寄 唐诗：【日月不相待，思君魂屡惊。草玄寄杨子，作赋得芜城。温温独游迹，遥遥相望情。淮上春草歇，楚子秋风生。辟士天下尽，君何独屏营。运开应佐世，业就可成名。谁借楚山住，年年事耦耕。】
劳山忆栖霞寺道素上人久期不至 唐诗：【远寺萧萧独坐心，山情自得趣何深。泉声稍滴芙蓉漏，月影才分鹦鹉林。满地云轻长碍屣，绕松风近每吹襟。贪闲不记前心偈，念别聊为出世吟。更待花开遍山雪，山山相似若为寻。】
奉送李中丞道昌入朝 唐诗：【文宪中司盛，恩荣外镇崇。诸侯皆取则，八使独推功。诏喜新衔凤，车看旧饰熊。去思今武子，馀教昔文翁。清在如江水，仁留是国风。光徵二千石，扫第望司空。】
奉送陆中丞长源诏徵入朝 唐诗：【诏下酂侯幕，徵贤宠上勋。才当持汉典，道可致尧君。藩牧今荣饯，诗流此盛文。水从吴渚别，树向楚门分。宿寺期嘉月，看山识故云。归心复何奈，怊怅在江濆。】
奉陪颜使君修韵海毕东溪泛舟饯诸文士 唐诗：【诸侯崇鲁学，羔雁日成群。外史刊新韵，中郎定古文。菁华兼百氏，缣素备三坟。国语思开物，王言欲致君。研精业已就，欢宴惜应分。独望西山去，将身寄白云。】
春日和卢使君幼平开元寺听妙奘上人讲 唐诗：【仁圣垂文在，虚空日月悬。陵迟追哲匠，宗旨发幽诠。法受诸侯请，心教四子传。春生雪山草，香下棘林天。顾我从今日，闻经悟宿缘。凉山万里去，应为教犹偏。】
秋日遥和卢使君游何山寺宿扬上人房论涅槃经义 唐诗：【江郡当秋景，期将道者同。迹高怜竹寺，夜静赏莲宫。古磬清霜下，寒山晓月中。诗情缘境发，法性寄筌空。翻译推南本，何人继谢公。】
送柳淡扶侍赴洪州 唐诗：【中林许师友，忽阻夙心期。自顾青緺好，来将黄鹤辞。少年轻远涉，世道得无欺。烟雨孤舟上，晨昏千里时。离魂渺天末，相望在江湄。无限江南柳，春风卷乱丝。】
晨登乐游原望终南积雪 唐诗：【凌晨拥弊裘，径上古原头。雪霁山疑近，天高思若浮。琼峰埋积翠，玉嶂掩飞流。曜彩含朝日，摇光夺寸眸。寒空标瑞色，爽气袭皇州。清眺何人得，终当独再游。】
酬薛员外谊见戏一首 唐诗：【方知正始作，丽掩碧云诗。文彩盈怀袖，风规发咏思。遗弓逢大敌，摩垒怯偏师。频有移书让，多惭系组迟。浅才迂且拙，虚誉喜还疑。犹倚披沙鉴，长歌向子期。】
九日和于使君思上京亲故 唐诗：【霁景满水国，我公望江城。碧山与黄花，烂熳多秋情。摇落见松柏，岁寒比忠贞。欢娱在鸿都，是日思朝英。】
九月十日 唐诗：【爱杀柴桑隐，名溪近讼庭。扫沙开野步，摇舸出闲汀。宿简邀诗伴，馀花在酒瓶。悠然南望意，自有岘山情。】
万回寺 唐诗：【万里称逆化，愚惷性亦全。紫绂拖身上，妖姬安膝前。见他拘坐寂，故我是眠禅。吾知至人心，杳若青冥天。】
三言重拟五杂俎 唐诗：【五杂俎，箧中线。往复还，双飞燕。不得已，长门怨。】
与朝阳山人张朝夜集湖亭赋得各言其志 唐诗：【洞庭孤月在，秋色望无边。零露积衰草，寒螀鸣古田。茫茫区中想，寂寂尘外缘。从此悟浮世，胡为伤暮年。】
于武原从送卢士举 唐诗：【落日独归客，空山匹马嘶。萧条古关外，岐路更东西。大泽云寂寂，长亭雨凄凄。君还到湘水，寒夜满猿啼。】
山月行 唐诗：【家家望秋月，不及秋山望。山中万境长寂寥，夜夜孤明我山上。海人皆言生海东，山人自谓出山中。忧虞欢乐皆占月，月本无心同不同。自从有月山不改，古人望尽今人在。不知万世今夜时，孤月将□谁更待。】
山雨 唐诗：【一片雨，山半晴。长风吹落西山上，满树萧萧心耳清。云鹤惊乱下，水香凝不然。风回雨定芭蕉湿，一滴时时入昼禅。】
山雪 唐诗：【夕阳在西峰，叠翠萦残雪。狂风卷絮回，惊猿攀玉折。何意山中人，误报山花发。】
支公诗 唐诗：【支公养马复养鹤，率性无机多脱略。天生支公与凡异，凡情不到支公地。得道繇来天上仙，为僧却下人间寺。道家诸子论自然，此公唯许逍遥篇。山阴诗友喧四座，佳句纵横不废禅。】
水精数珠歌 唐诗：【西方真人为行密，臂上记珠皎如日。佛名无著心亦空，珠去珠来体常一。谁道佛身千万身，重重只向心中出。】
杂曲歌辞 长安少年行 唐诗：【翠楼春酒虾蟆陵，长安少年皆共矜。纷纷半醉绿槐道，躞蹀花骢骄不胜。】
冬日山行过薛徵君 唐诗：【我行倦修坂，四顾无平陆。雨霁鸣鹰鹯，天寒聚麋鹿。幽人访名士，家在南冈曲。菜实萦小园，稻花绕山屋。深居寡忧悔，胜境怡耳目。徵心尚与我，永言谢浮俗。】
冬日天井西峰张鍊师所居 唐诗：【采薪逢野泉，渐见栖闲所。坎坎山上声，幽幽林中语。仙乡何代隐，乡服言亦楚。开水净药苗，扫雪候山侣。零叶聚败篱，幽花积寒渚。冥冥孤鹤性，天外思轻举。】
出游 唐诗：【少时不见山，便觉无奇趣。狂发从乱歌，情来任闲步。此心谁共證，笑向风吹树。】
古别离 唐诗：【太湖三山口，吴王在时道。寂寞千载心，无人见春草。谁识缄怨者，持此伤怀抱。孤舟畏狂风，一点宿烟岛。望所思兮若何，月荡漾兮空波。云离离兮北断，鸿眇眇兮南多。身去兮天畔，心折兮湖岸。春风胡为兮塞路，使我归梦兮撩乱。】
白云上人精舍寻杼山禅师兼示崔子向何山道上人 唐诗：【望远涉寒水，怀人在幽境。为高皎皎姿，及爱苍苍岭。果见栖禅子，潺湲灌真顶。积疑一念破，澄息万缘静。世事花上尘，惠心空中境。清闲诱我性，遂使肠虑屏。许共林客游，欲从山王请。木栖无名树，水汲忘机井。持此一日高，未肯谢箕颍。夕霁山态好，空月生俄顷。识妙聆细泉，悟深涤清茗。此心谁得失，笑向西林永。】
白云歌寄陆中丞使君长源 唐诗：【一见西山云，使人情意远。凭高发咏何超遥，道妙如君有舒卷。萦空叠景多丽容，众峰峰上自为峰。洁白不繇阴雨积，高明肯共杂烟重。万物有形皆有著，白云有形无系缚。黄金被烁玉亦瑕，一片飘然污不著。或逢天上或人间，人自营营云自闲。忽尔飞来暂为侣，忽然飞去莫能攀。逸民对云效高致，禅子逢云增道意。白云遇物无偏颇，自是人心见同异。阊阖天门宜曙看，为缨作盖拥千官。从龙合沓临清暑，就日逶迤绕露寒。谁怜西山云，亭亭处幽绝。坐石长看非我羁，手中欲揽待君说。贞白先生那得知，只向空山自怡悦。】
买药歌送杨山人 唐诗：【华阴少年何所希，欲饵丹砂化骨飞。江南药少淮南有，暂别胥门上京口。京口斜通江水流，斐回应上青山头。夜惊潮没鸬鹚堰，朝看日出芙蓉楼。摇荡春风乱帆影，片云无数是扬州。扬州喧喧卖药市，浮俗无由识仙子。河间姹女直千金，紫阳夫人服不死。吾于此道复何如，昨朝新得蓬莱书。】
伏日就汤评事衡湖上避暑 唐诗：【大火方燥石，停云昼亦收。将从赏心侣，寸景难远游。拥几苦炎伏，出门望汀洲。回溪照轩宇，广陌临梧楸。释闷命雅瑟，放情思乱流。更持无生论，可以清烦忧。】
吊灵均词 唐诗：【昧天道兮有无，听汨渚兮踌躇。期灵均兮若存，问神理兮何如。愿君精兮为月，出孤影兮示予。天独何兮有君，君在万兮不群。既冰心兮皎洁，上问天兮胡不闻。天不闻，神莫睹。若云冥冥兮雷霆怒，萧条杳眇兮馀草莽。古山春兮为谁，今猿哀兮何思。风激烈兮楚竹死，国殇人悲兮雨飔飔，雨飔飔兮望君时。光芒荡漾兮化为水，万古忠贞兮徒尔为。】
同李中丞洪水亭夜集 唐诗：【佳人但莫吹参差，正怜月色生酒卮。山公取醉不关我，为爱尊前白鹭鹚。】
同颜使君真卿李侍御萼游法华寺登凤翅山望太湖 唐诗：【双峰开凤翅，秀出南湖州。地势抱郊树，山威增郡楼。正逢周柱史，来会鲁诸侯。缓步凌彩茜，清铙发飕飗。披云得灵境，拂石临芳洲。积翠遥空碧，含风广泽秋。萧辰资丽思，高论惊精修。何似钟山集，徵文及惠休。】
同薛员外谊久旱感怀寄兼呈上杨使君 唐诗：【皇天鉴不昧，愐想何亢极。丝雨久愆期，绮霞徒相惑。阴云舒又卷，濯枝安可得。涸井不累瓶，乾溪一凭轼。赤地芳草死，飙尘惊四塞。戎寇夜刺闺，民荒岁伤国。赖以王猷盛，中原无凶慝。杨公当此晨，省灾常旰食。独感下堂雨，偏嘉越境域。秋郊天根见，我疆看稼穑。请回云汉诗，为君歌乐职。】
同薛员外谊喜雨诗兼上杨使君 唐诗：【积旱忽飞澍，烝民心亦倾。郊云不待族，雨色飞江城。燋稼濯又发，败荷滋更荣。时随雾縠重，乍集柳丝轻。一宿恐鱼飞，数朝徵鹳鸣。毒暑澄为冷，高尘涤还清。乃知阴骘数，制在造化情。及此接欢贺，临风闻颂声。】
戏作 唐诗：【乞我百万金，封我异姓王。不如独悟时，大笑放清狂。】
戏呈吴冯 唐诗：【世人不知心是道，只言道在他方妙。还如瞽者望长安，长安在西向东笑。】
戏赠吴冯 唐诗：【予读古人书，遂识古人面。不是识古人，邪正心自见。贵义轻财求俗誉，一钱与人便骄倨。昨朝为火今为冰，此道非君独抚膺。】
杂兴 唐诗：【人生分已定，富贵岂妄来。不见海底泥，飞上成尘埃。】
杂兴六首 其一 唐诗：【吾观谈天客，工言丧其精。万物资广庇，此中何有情。若为昧颜蹠，修短怨太清。高论让邹子，放词徵屈生。请从象外推，至论尤明明。】
杂兴六首 其二 唐诗：【短龄役长世，扰扰悟不早。嫔女身后空，欢娱梦中好。从教西陵树，千载伤怀抱。鹤驾何冥冥，鳌洲去浩浩。柔颜感三花，凋发悲蔓草。月中伐桂人是谁，翻使年年不衰老。】
杂兴六首 其三 唐诗：【谁高齐公子，泣听雍门琴。死且何足伤，殊非达人心。】
杂兴六首 其四 唐诗：【独高庭中鹤，意远贵氛埃。有时青冥游，顾我还下来。】
杂兴六首 其五 唐诗：【白云琅玕色，一片生虚无。此物若无心，若何卷还舒。】
杂兴六首 其六 唐诗：【疏散遂吾性，栖山更无机。寥寥高松下，独有闲云归。精意不可道，冥然还掩扉。】
杂言重送皇甫侍御曾 唐诗：【人独归，日将暮。孤帆带孤屿，远水连远树。难作别时心，还看别时路。】
杂寓兴 唐诗：【嗟嗟号呶子，世称谪仙俦。媚俗被鲛绡，欺天荐煦脩。奔景谓可致，驰龄言易流。燕昭昧往事，嬴政亡前筹。三山果不见，九仙忽悠悠。君看牛山乐，君见麋浦游。昨日千金子，联绵成古丘。吾将揽明月，照尔生死流。至乐享爰居，惭贻达者尤。冥冥光尘内，机丧成海沤。】
次日 唐诗：【野外有一人，独立无四邻。彼见是我身，我见是彼身。】
江上风 唐诗：【江风西复东，飘暴忽何穷。初生虚无际，稍起荡漾中。应吹夏口樯竿折，定蹙湓城浪花咽。今朝莫怪沙岸明，昨夜声狂卷成雪。】
观王右丞维沧洲图歌 唐诗：【沧洲误是真，萋萋忽盈视。便有春渚情，褰裳掇芳芷。飒然风至草不动，始悟丹青得如此。丹青变化不可寻，翻空作有移人心。犹言雨色斜拂座，乍似水凉来入襟。沧洲说近三湘口，谁知卷得在君手。披图拥褐临水时，翛然不异沧洲叟。】
观李中丞洪二美人唱歌轧筝歌 唐诗：【君家双美姬，善歌工筝人莫知。轧用蜀竹弦楚丝，清哇宛转声相随。夜静酒阑佳月前，高张水引何渊渊。美人矜名曲不误，蹙响时时如迸泉。赵琴素所嘉，齐讴世称绝。筝歌一动凡音辍，凝弦且莫停金罍。淫声已阕雅声来，游鱼噞喁鹤裴回，主人高情始为开。高情放浪出常格，偶世有名道无迹。勋业先登上将科，文章已冠诸人籍。每笑石崇无道情，轻身重色祸亦成。君有佳人当禅伴，于中不废学无生。爱君天然性寡欲，家贫禄薄常知足。谪官无愠如古人，交道忘言比前躅。不意全家万里来，湖中再见春山绿。吴兴公舍幽且闲，何妨寄隐在其间。时议名齐谢太傅，更看携妓似东山。】
观裴秀才松石障歌 唐诗：【谁工此松唯拂墨，巧思丹青营不得。初写松梢风正生，此中势与真松争。高柯细叶动飒飒，乍听幽飗如有声。左右双松更奇绝，龙鳞麈尾仍半折。经春寒色聚不散，逼座阴阴将下雪。荆门石状凌玙璠，蹙成数片倚松根。何年茜茜苔黏迹，几夜潺潺水击痕。裴生诗家后来客，为我开图玩松石。对之自有高世心，何事劳君上山屐。】
访朱放山人 唐诗：【野人未相识，何处异乡隔。昨逢云阳信，教向云阳觅。空闻天上风，飘飖不可觌。应非矍铄翁，或是沧浪客。早晚从我游，共携春山策。】
访陆处士羽 唐诗：【太湖东西路，吴主古山前。所思不可见，归鸿自翩翩。何山赏春茗，何处弄春泉。莫是沧浪子，悠悠一钓船。】
问遥山禅老 唐诗：【天与松子寿，独饮日月精。复令颜子贤，胡为夭其生。吾将寻河源，上天问天何不平。我将诘仙老，大道无私谁强名。仙老难逢天不近，世人何人解应尽。明朝欲向翅头山，问取禅公此义还。】
兵后早春登故鄣南楼望昆山寺白鹤观示清道人并沈道士 唐诗：【新阳故楼上，眇眇伤遐眷。违世情易忘，羁时得无倦。春归华柳发，世故陵谷变。扰扰陌上心，悠悠梦中见。苍林有灵境，杳映遥可羡。春日倚东峰，华泉落西甸。钟声在空碧，幡影摇葱茜。缅想山中人，神期如会面。别离芳月积，岐路浮云遍。正□入空门，仙君依苦县。隳形舍簪绂，烹玉思精鍊。事外宜我心，人间岂予恋。身遗世自薄，道胜名必贱。耳目何所娱，白云与黄卷。】
兵后西日溪行 唐诗：【一从清气上为天，仙叟何年见乾海。黄河几度浊复清，此水如今未曾改。西寻仙人渚，误入桃花穴。风吹花片使我迷，时时问山惊踏雪。石梁丹灶意更奇，春草不生多故辙。我来隐道非隐身，如今世上无风尘。路是武陵路，人非秦代人。饭松得高侣，濯足偶清津。数片昔贤磐石在，几回并坐戴纶巾。】
兵后馀不亭重送卢孟明游江西 唐诗：【携手曾此分，恍如隔胡越。伦侯古封邑，荣盛风雨歇。饥鼯号空亭，野草生故辙。如何此路岐，更作千年别。冯轼望远道，春山无断绝。朝行入郢树，夜泊依楚月。佳士持操高，扬才日昭晰。离言何所赠，盈满有亏缺。时节伤蟪蛄，芳菲忌鶗鴂。予思鹿门隐，心迹贵冥灭。颓颜反芝朮，昔貌成冰雪。岁晏期尔来，销声坐岩穴。】
兵后送薛居士移家安吉 唐诗：【旧游经丧乱，道在复何人。寒草心易折，闲云性常真。交情别后见，诗句比来新。向我桃州住，惜君东岭春。】
别山诗 唐诗：【山翁亦好禅，借我风溪树。采药多近峰，汲泉有春渡。幽僧时相偶，仙子或与晤。自许战胜心，弥高独游步。如何区中事，夺我林栖趣。辞山下复上，恋石行仍顾。宿昔情或乖，庶几迹无误。松声莫相诮，此心冥去住。】
劳山居寄呈吴处士 唐诗：【官居鼎鼐古今无，名士才臣独一余。贤阁御题龙墨灿，诏归补衮在须臾。】
听寒更寄朱兵曹巨川 唐诗：【欹枕听寒更，寒更发还住。一夜千万声，几声到君处。】
妙喜寺达公禅斋寄李司直公孙房都曹德裕从事方舟颜武康士骋四十二韵 唐诗：【我祖传六经，精义思朝彻。方舟颇周览，逸书亦备阅。墨家伤刻薄，儒氏知优劣。弱植庶可彫，苦心未尝辍。中年慕仙术，永愿传其诀。岁驻若木景，日餐琼禾屑。婵娟羡门子，斯语岂徒设。天上生白榆，葳蕤信好折。实可反柔颜，花堪养玄发。求之性分外，业弃金亦竭。药化成白云，形彫辞素穴。一闻西天旨，初禅已无热。涓子非我宗，然公有真诀。却寻丘壑趣，始与缨绂别。野饭敌膏粱，山楹代藻棁。与君北岩侣，游寓日常昳。静对春谷泉，晴披阳林雪。境清觉神王，道胜知机灭。诣寂长杳冥，忘归暂采撷。物生岂有心，丽容俟予别。桂子何蓂苓，琪葩亦皎洁。此木生意高，亦与众芳列。赏墨识屡换，省躬悟弥切。微尚若不亏，足以全吾节。北风吹蕙带，萧寥闻蜻蛚。宿昔庐峰期，流芳已再歇。不有清屏鉴，使我商弦绝。愿寄千里心，月高不可掇。优游邦之直，远矣踵前烈。立俗忘毁誉，遇物遗巧拙。真气独翛然，轩裳讵能绁。都曹风韵整，纲纪信明决。于交必倾写，立行岂矜伐。政与清渭同，分流自澄澈。裴侯资亮直，中诚岂徒说。古人比明义，清士愿交结。温温躬圭彩，终始声不缺。颜生炯介士，有志不可越。仗义冒险难，持操去淄涅。世论高二贤，贤贤继前哲。四子遭明盛，裒然皆秀杰。理名虽殊迹，悟道宁异辙。爱尔竹柏姿，为予寒不折。】
妙喜寺高房期灵澈上人不至重招之一首 唐诗：【晨起峰顶心，怀人望空碧。扫雪开寺门，洒水净僧席。言笑形外阻，风仪想中觌。驰心惊叶动，倾耳闻泉滴。岂虑咆虎逢，乍疑崩湍隔。前期或不顾，知尔隳常格。如今谁山下，秋霖步淅沥。吾亦聊自得，行禅荷轻策。松声畅幽情，山意导遐迹。举目无世人，题诗足奇石。贫山何所有，特此邀来客。】
妙喜寺逵公院赋得夜磬送吕评事 唐诗：【一磬寒山至，凝心转清越。细和虚籁尽，疏绕悬泉发。在夜吟更长，停空韵难绝。幽僧悟深定，归客忘远别。寂历无性中，真声何起灭。】
岘山送崔子向之宣州谒裴使君 唐诗：【楚思入诗清，晨登岘山情。秋天水西寺，古木宛陵城。琴匣应将往，书车亦共行。吾知江太守，一顾重君名。】
张伯高草书歌 唐诗：【伯英死后生伯高，朝看手把山中毫。先贤草律我草狂，风云阵发愁钟王。须臾变态皆自我，象形类物无不可。阆风游云千万朵，惊龙蹴踏飞欲堕。更睹邓林花落朝，狂风乱搅何飘飘。有时凝然笔空握，情在寥天独飞鹤。有时取势气更高，忆得春江千里涛。张生奇绝难再遇，草罢临风展轻素。阴惨阳舒如有道，鬼状魑容若可惧。黄公酒垆兴偏入，阮籍不嗔嵇亦顾。长安酒榜醉后书，此日骋君千里步。】
杂歌谣辞 步虚词 唐诗：【予因览真诀，遂感西城君。玉笙下青冥，人间未曾闻。日华鍊精魄，皎皎无垢氛。谓我有仙骨，且令饵氤氲。俯仰愧灵颜，愿随鸾鹄群。俄然动风驭，缥渺归青云。】
灵澈上人何山寺七贤石诗 唐诗：【七石配七贤，隐僧山上移。石性殊磊落，君子又高奇。跂禅服宜坏，坐客冠可隳。夜倚月树影，昼倾风竹枝。集质患追琢，表顽用磷缁。佚火玉亦害，块然长在兹。】
花石长枕歌荅章居士赠 唐诗：【楚山有石郢人琢，琢成长枕知是玉。全疑冰片坐恐销，间发花丛惊不足。赠予比之金琅玕，琼花烂熳浮席端。吾师道吾不执宝，今日感君因执看。试叩铿然应清律，纤尘不留蝇敢拂。万物皆因造化资，如何独负清贞质。南山有云鹄在空，长松为我生凉风。高友朗咏乐其中，行住四仪皆道意。不学小乘一曲士，唯将此物安座隅，取次闲眠有禅味。】
陈氏童子草书歌 唐诗：【书家孺子有奇名，天然大草令人惊。僧虔老时把笔法，孺子如今皆暗合。飙挥电洒眼不及，但觉毫端鸣飒飒。有时作点险且能，太行片石看欲崩。偶然长掣浓入燥，少室枯松欹不倒。夏室炎炎少人欢，山轩日色在阑干。桐花飞尽子规思，主人高歌兴不至。浊醪不饮嫌昏沈，欲玩草书开我襟。龙爪状奇鼠须锐，水笺白皙越人惠。王家小令草最狂，为予洒出惊腾势。】
饮茶歌诮崔石使君 唐诗：【越人遗我剡溪茗，采得金牙爨金鼎。素瓷雪色缥沫香，何似诸仙琼蕊浆。一饮涤昏寐，情来朗爽满天地。再饮清我神，忽如飞雨洒轻尘。三饮便得道，何须苦心破烦恼。此物清高世莫知，世人饮酒多自欺。愁看毕卓瓮间夜，笑向陶潜篱下时。崔侯啜之意不已，狂歌一曲惊人耳。孰知茶道全尔真，唯有丹丘得如此。】
饮茶歌送郑容 唐诗：【丹丘羽人轻玉食，采茶饮之生羽翼。名藏仙府世空知，骨化云宫人不识。云山童子调金铛，楚人茶经虚得名。霜天半夜芳草折，烂漫缃花啜又生。赏君此茶祛我疾，使人胸中荡忧慄。日上香垆情未毕，醉踏虎溪云，高歌送君出。】
周长史昉画毗沙门天王歌 唐诗：【长史画神独感神，高步区中无两人。雅而逸，高且真，形生虚无忽可亲。降魔大戟缩在手，倚天长剑横诸绅。慈威示物虽凛凛，在德无秋唯有春。吾知真象本非色，此中妙用君心得。苟能下笔合神造，误点一点亦为道。写出霜缣可舒卷，何人应识此情远。秋斋清寂无外物，盥手焚香聊自展。忆昔胡兵围未解，感得此神天上下。至今云旗图我形，为君一顾烟尘清。】
和杨明府早秋游法华寺 唐诗：【释事出县閤，初闻兹山灵。寺扉隐天色，影刹遥丁丁。碧峰委合沓，香蔓垂蓂苓。清景为公有，放旷云边亭。秋赏石潭洁，夜嘉杉月清。诵空性不昧，助道迹又经。是以于物理，纷然若未形。移来字人要，全与此道冥。】
和阎士和李蕙冬夜重集 唐诗：【郡理日闲旷，洗心宿香峰。双林秋见月，万壑静闻钟。佩玉行山翠，交麾动水容。如何股肱守，尘外得相从。】
咏小瀑布 唐诗：【瀑布小更奇，潺湲二三尺。细脉穿乱沙，丛声咽危石。初因智者赏，果会幽人迹。不向定中闻，那知我心寂。】
咏史 唐诗：【独负高世资，冥冥寄浮俗。卞子去不归，何人辩荆玉。鬻舂意不浅，污迹身岂辱。鸾铩乐迍邅，虬蟠甘窘束。五噫谲且正，可以见心曲。】
咏史 唐诗：【田氏门下客，冯公众中贱。一朝市义还，百代名独擅。始知下客不可轻，能使主人功业成。借问高车与珠履，何如卑贱一书生。】
奉同颜使君真卿送李侍御萼赋得荻塘路 唐诗：【落日车遥遥，客心在归路。细草暗回塘，春泉萦古渡。遗踪叹芜没，远道悲去住。寂寞荻花空，行人别无数。】
奉同颜使君真卿清风楼赋得洞庭歌送吴鍊师归林屋洞 唐诗：【名山洞府到金庭，三十六洞称最灵。不有古仙启其秘，今日安知灵宝经。中山鍊师栖白云，道成仙秩号元君。三千甲子朝玉帝，世上如今名始闻。吐纳青牙养肌发，花冠玉舄何高洁。不闻天上来谪仙，自是人间授真诀。吴兴太守道家流，仙师远放清风楼。应将内景还飞去，且从分风当此留。湖之山兮楼上见，山冥冥兮水悠悠。世人不到君自到，缥缈仙都谁与俦。黄鹤孤云天上物，物外飘然自天匹。一别千年未可期，仙家不数人间日。】
奉应颜尚书真卿观玄真子置酒张乐舞破阵画洞庭三山歌 唐诗：【道流迹异人共惊，寄向画中观道情。如何万象自心出，而心澹然无所营。手援毫，足蹈节，披缣洒墨称丽绝。石文乱点急管催，云态徐挥慢歌发。乐纵酒酣狂更好，攒峰若雨纵横埽。尺波澶漫意无涯，片岭崚嶒势将倒。盻睐方知造境难，象忘神遇非笔端。昨日幽奇湖上见，今朝舒卷手中看。兴馀轻拂远天色，曾向峰东海边识。秋空暮景飒飒容，翻疑是真画不得。颜公素高山水意，常恨三山不可至。赏君狂画忘远游，不出轩墀坐苍翠。】
奉和陆使君长源水堂纳凉效曹刘体 唐诗：【柳家陶暑亭，意远不可齐。烦襟荡朱弦，高步援绿荑。爱公满亭客，来是清风携。滢渟前溪上，旷望古郡西。六月正中伏，水轩气常凄。野香袭荷芰，道性亲凫鹥。禅子顾惠休，逸民重刘黎。乃知高世量，不以出处暌。】
奉和陆使君长源夏月游太湖 唐诗：【庾公心旷远，府事局耳目。遂与南湖游，虚襟涤烦燠。始知皇天意，积水在亭育。细流信不让，动物欣所蓄。万顷合天容，洗然无云族。峭茜瞩仙岭，超遥随明牧。知公爱澄清，波静气亦肃。已见横流极，况闻长鲸戮。中洲暂采蘋，南郡思剖竹。向夕分好风，飘然送归舳。】
奉和袁使君高郡中新亭会张鍊师昼会二上人 唐诗：【置亭隐城堞，事简迹易幽。公性崇俭素，雅才非广求。傍檐竹雨清，拂案杉风秋。不移府中步，登兹如远游。坐觉诗思高，俯知物役休。虚寂偶禅子，逍遥亲道流。更闻临川作，下节安能酬。】
奉和崔中丞使君论李侍御萼登烂柯山宿石桥寺效小谢体 唐诗：【常爱谢公郡，幽期愿相从。果回青骢臆，共蹑玄仙踪。灵境若髣髴，烂柯思再逢。飞梁丹霞接，古局苍苔封。往想冥昧理，谁亲冰雪容。蕙楼耸空界，莲宇开中峰。昔化冲虚鹤，今藏护法龙。云窥香树沓，月见色天重。永夜寄岑寂，清言涤心胸。盛游千年后，书在岩中松。】
奉和裴使君清春夜南堂听陈山人弹白雪 唐诗：【春宵凝丽思，闲坐开南围。郢客弹白雪，纷纶发金徽。散从天上至，集向琼台飞。弦上凝飒飒，虚中想霏霏。通幽鬼神骇，合道精鉴稀。变态风更入，含情月初归。方知阮太守，一听识其微。】
奉和颜使君真卿与陆处士羽登妙喜寺三癸亭 唐诗：【秋意西山多，列岑萦左次。缮亭历三癸，疏趾邻什寺。元化隐灵踪，始君启高诔。诛榛养翘楚，鞭草理芳穗。俯砌披水容，逼天扫峰翠。境新耳目换，物远风烟异。倚石忘世情，援云得真意。嘉林幸勿剪，禅侣欣可庇。卫法大臣过，佐游群英萃。龙池护清澈，虎节到深邃。徒想嵊顶期，于今没遗记。】
奉和颜使君真卿修韵海毕会诸文士东堂重校 唐诗：【外学宗硕儒，游焉从后进。恃以仁恕广，不学门栏峻。著书裨理化，奉上表诚信。探讨始河图，纷纶归海韵。亲承大匠琢，况睹颓波振。错简记铅椠，阅书移玉镇。曷繇旌不朽，盛美流歌引。】
奉和颜鲁公真卿落玄真子舴艋舟歌 唐诗：【沧浪子后玄真子，冥冥钓隐江之汜。刳木新成舴艋舟，诸侯落舟自兹始。得道身不系，无机舟亦闲。从水远逝兮任风还，朝五湖兮夕三山。停纶乍入芙蓉浦，击汰时过明月湾。太公取璜我不取，龙伯钓鳌我不钓。竹竿袅袅鱼筛筛，此中自得还自笑。汗漫一游何可期，后来谁遇冰雪姿。上古初闻出尧世，今朝还见在尧时。】
奉和薛员外谊赠汤评事衡反招隐之迹兼见寄十二韵 唐诗：【喜友称高儒，旷怀美无度。近为东田诱，遂耽西山趣。庭有介隐心，得无云泉误。府公中司贵，频贻咫尺素。郡佐仙省高，亦赠琼瑶句。诮兹长往志，纡彼独游步。禅子方外期，梦想山中路。艰难亲稼穑，晨夕苦烟雾。曷若孟尝门，日荣国士遇。铿锵聆绮瑟，攀折迩琼树。幽践随鹿麋，久期怨蟾兔。情同不系舟，有迹道所恶。】
奉送袁高使君诏徵赴行在效曹刘体 唐诗：【皇心亭毒广，蝥贼皆陶甄。未刈蚩尤旗，方同轩后年。天子幸汉中，轘辕阻氛烟。玺书召幕牧，名在列岳仙。国难倚长城，庙谋资大贤。清损休汝骑，仁留述职篇。遐路渺天末，繁笳思河边。饰徒促远期，祗命赴急宣。謏才岂足称，深仁顾何偏。那堪临流意，千里望旗旃。】
奉陪杨使君顼送段校书赴南海幕 唐诗：【硕贤静广州，信为天下贞。屈兹大将佐，藉彼延阁英。声动柳吴兴，郊饯意不轻。吾知段夫子，高论关苍生。处以德为藩，出则道可行。遥知南楼会，新景当诗情。天高林瘴洗，秋远海色清。时泰罢飞檄，唯应颂公成。】
奉陪陆使君长源诸公游支硎寺 唐诗：【尝览高逸传，山僧有遗踪。佐游继雅篇，嘉会何繇逢。尘世即下界，色天当上峰。春晖遍众草，寒色留高松。缭绕彩云合，参差绮楼重。琼葩洒巾舄，石瀃清心胸。灵境若可托，道情知所从。】
奉陪陆使君长源裴端公枢春游东西武丘寺 唐诗：【云水夹双刹，遥疑涌平陂。入门见藏山，元化何由窥。曳组探诡怪，停骢访幽奇。情高气为爽，德暖春亦随。瑶草自的皪，蕙楼争蔽亏。金精落坏陵，剑彩沈古池。一览匝天界，中峰步未移。应嘉生公石，列坐援松枝。】
奉陪郑使君谔游太湖至洞庭山登上真观却望湖水 唐诗：【郡斋得无事，放舟下南湖。湖中见仙邸，果与心赏俱。不远风物变，忽如寰宇殊。背云视层崖，别是登蓬壶。突兀盘水府，参差沓天衢。回瞻平芜尽，洪流豁中区。气吞江山势，色净氛霭无。灵长习水德，胜势当地枢。朝宗动归心，万里思鸿途。】
奉陪颜使君真卿登岘山送张侍御严归台 唐诗：【岘首千里情，北辕自兹发。烟霞正登览，簪笔限趋谒。黄鹤望天衢，白云归帝阙。客心南浦柳，离思西楼月。留赏景不延，感时芳易歇。他晨有山信，一为访林樾。】
奉酬于中丞使君郡斋卧病见示一首 唐诗：【宿昔祖师教，了空无不可。枯槁未死身，理心寄行坐。仁公施春令，和风来泽我。生成一草木，大道无负荷。论入空王室，明月开心胸。性起妙不染，心行寂无踪。若非禅中侣，君为雷次宗。比闻朝端名，今贻郡斋作。真思凝瑶瑟，高情属云鹤。抉得骊龙珠，光彩曜掌握。若作诗中友，君为谢康乐。盘薄西山气，贮在君子衿。澄澹秋水影，用为字人心。群物如凫鹥，游翱爱清深。格居第一品，高步凌前躅。精义究天人，四坐听不足。伊昔柳太守，曾赏汀洲蘋。如何五百年，重见江南春。公每省往事，咏歌怀昔辰。以兹得高卧，任物化自淳。还因访禅隐，知有雪山人。】
奉酬李中丞洪湖州西亭即事见寄兼呈吴冯处士时中丞量移湖州长史 唐诗：【爱君溪上住，迟月开前扃。山火照书卷，野风吹酒瓶。为谁留此物，意在眼中青。樵子逗烟墅，渔翁宿沙汀。主人非楚客，莫谩讥独醒。宿昔邢城功，道高心已冥。贪将到处士，放醉乌家亭。】
奉酬陆使君见过各赋院中一物得江蓠 唐诗：【江蓠生古砌，花每落禅床。嘉客未采掇，空门自馨香。名因诗目见，色对道心忘。不遇陆内史，谁知殊众芳。】
奉酬袁使君西楼饯秦山人与昼同赴李侍御招三韵 唐诗：【秋风怨别情，江守上西城。竹署寒流浅，琴窗宿雨晴。治书招远意，知共楚狂行。】
奉酬袁使君送陆灞却回期道寺院 唐诗：【欲别湖上客，暮期西林还。高歌风音表，放舟月色间。更人莫报夜，禅阁本无关。】
奉酬袁使君高春游鹡鸰峰兰若见怀 唐诗：【鹡鸰中峰近，高奇古人遗。常欲乞此地，养松挂藤丝。昨闻双旌出，一川花满时。恨无翔云步，远赴关山期。跻险与谁赏，折芳应自怡。遥知忘归趣，喜得春景迟。已见郢人唱，新题石门诗。】
奉酬颜使君真卿王员外圆宿寺兼送员外使回 唐诗：【鲁公邀省客，贫寺人过少。锦帐惟野花，竹屏有窗筱。朝行石色净，夜听泉声小。释事情已高，依禅境无扰。超遥长路首，怅望空林杪。离思从此生，还将此心了。】
姑苏行 唐诗：【古台不见秋草衰，却忆吴王全盛时。千年月照秋草上，吴王在时几回望。至今月出君不还，世人空对姑苏山。山中精灵安可睹，辙迹人踪麋鹿聚。婵娟西子倾国容，化作寒陵一堆土。】
往丹阳寻陆处士不遇 唐诗：【远客殊未归，我来几惆怅。叩关一日不见人，绕屋寒花笑相向。寒花寂寂遍荒阡，柳色萧萧愁暮蝉。行人无数不相识，独立云阳古驿边。凤翅山中思本寺，鱼竿村口望归船。归船不见见寒烟，离心远水共悠然。他日相期那可定，闲僧著处即经年。】
杼山上峰和颜使君真卿袁侍御五韵赋得印字仍期明日登开元寺楼之会 唐诗：【道情寄远岳，放旷临千仞。香路延绛驺，华泉写金印。日欹诸天近，雨过三华润。留客云外心，忘机松中韵。灵嘉早晚期，为布东山信。】
杼山禅居寄赠东溪吴处士冯一首 唐诗：【青云何润泽，下有贤人隐。路入菱湖深，迹与黄鹤近。野风吹白芷，山月摇清轸。诗祖吴叔庠，致君名不尽。身当青山秀，文体多郢声。澄澈湘水碧，泬寥楚山青。时人格不同，至今罕知名。昔贤敦师友，此道君独行。既得庐霍趣，乃高雷远情。别时春风多，扫尽雪山雪。为君中夜起，孤坐石上月。悠然遗尘想，邈矣达性说。故人不在兹，幽桂惜未结。】
武源行赠丘卿岑 唐诗：【昔年群盗阻江东，吴山动摇楚泽空。齐人亦戴蜂虿毒，美稷化为荆棘丛。汹汹四顾多窟穴，浮云白波名不同。万人死地当虎口，一旦生涯悬彀中。昨日将军徇死节，悉向生民陷成血。胸中豹略张阵云，握内蛇矛挥白雪。长洲南去接孤城，居人散尽鼓噪惊。三春不见芳草色，四面唯闻刁斗声。此时狂寇纷如市，君当要冲固深垒。纵横计出皆获全，士卒身先每轻死。埽平氛祲望吴门，人间岁美桑柘繁。比屋生全受君赐，连营罢战赖君恩。如何弃置功不录，通籍无名滞江曲。灞亭不重李将军，汉爵犹轻苏属国。荒营寂寂隐山椒，春意空惊故柳条。野战攻城尽如此，即今谁是霍嫖姚。】
苕溪草堂自大历三年夏新营洎秋及春弥觉境胜因纪其事简潘丞述汤评事衡四十三韵 唐诗：【万虑皆可遗，爱山情不易。自从东溪住，始与人群隔。应物非宿心，遗身是吾策。先民崆峒子，沦景事金液。绮里犹近名，于陵未泯迹。吾师逆流教，禅隐殊古昔。洗足临潺湲，销声寄松柏。缃荷采堪服，柔草持可席。道心制野猿，法语授幽客。境净万象真，寄目皆有益。原上无情花，山中听经石。竹生自萧散，云性常洁白。却见羁世人，远高摩霄翮。达贤观此意，烦想遂冰蘖。伊予战苦胜，览境情不溺。智以动念昏，功由无心积。形骸尔何有，生死谁所戚。为与胜悟冥，不忧颓龄迫。春风自骀荡，禅地常阒寂。掷札成柳枝，溉瓶养泉脉。道人知止足，盥漱聊自适。学外见古贤，颇令我心惕。眇绵云官世，梦幻羽陵籍。鬼箓徒相矜，九原谁家宅。俗情封浅近，至理昧尧蹠。蹈善嗟沈冥，履仁伤堙阨。匠心圣亦尤，攻异天见责。试以慧眼观，斯言谅可觌。外事非吾道，忘缘倦所历。中宵废耳目，形静神不役。色天夜清迥，花漏时滴沥。东风吹杉梧，幽月到石壁。此中一悟心，可与千载敌。故交徒好我，筐中无咫尺。潘生入空门，祖师传秘赜。汤子自天德，精诣功不僻。放世与成名，两图在所择。吾高鸱夷子，身退无瑕摘。吾嘉鲁仲连，功成弃圭璧。二贤兼彼才，晚节何感激。不然作山计，改服我下泽。君隳元亮冠，我脱潜师屐。倚卧高松根，共逃金闺籍。】
述祖德赠湖上诸沈 唐诗：【我祖文章有盛名，千年海内重嘉声。雪飞梁苑操奇赋，春发池塘得佳句。世业相承及我身，风流自谓过时人。初看甲乙矜言语，对客偏能鸲鹆舞。饱用黄金无所求，长裾曳地干王侯。一朝金尽长裾裂，吾道不行计亦拙。岁晚高歌悲苦寒，空堂危坐百忧攒。昔时轩盖金陵下，何处不传沈与谢。绵绵芳籍至今闻，眷眷通宗有数君。谁见予心独飘泊，依山寄水似浮云。】
述梦 唐诗：【梦中归见西陵雪，渺渺茫茫行路绝。觉来还在剡东峰，乡心缭绕愁夜钟。寺北禅冈犹记得，梦归长见山重重。】
郑容全成蛟形木机歌 唐诗：【万物贵天然，天然不可得。浑朴无劳剞劂工，幽姿自可蛟龙质。欲腾未去何翩翩，扬袂争前谁敢拂。可中风雨一朝至，还应不是池中物。苍山万重采一枝，形如器车生意奇。风号雨喷心不折，众木千丛君独知。高人心，多越格。有时就月吟春风，持来座右惊神客。爱君开閤江之滨，白云黄鹤长相亲。南郭子綦我不识，非君独是是何人。】
采实心竹杖寄赠李萼侍御 唐诗：【竹杖裁碧鲜，步林赏高直。实心去内矫，全节无外饰。行药聊自持，扶危资尔力。初生在榛莽，孤秀岂封殖。干雪不死枝，赠君期君识。】
南池杂咏五首 其一 水月 唐诗：【夜夜池上观，禅身坐月边。虚无色可取，皎洁意难传。若向空心了，长如影正圆。】
南池杂咏五首 其三 虚舟 唐诗：【虚舟动又静，忽似去逢时。触物知无迕，为梁幸见遗。因风到此岸，非有济川期。】
南池杂咏五首 其四 寒山 唐诗：【侵空撩乱色，独爱我中峰。无事负轻策，闲行蹑幽踪。众山摇落尽，寒翠更重重。】
南池杂咏五首 其五 寒竹 唐诗：【袅袅孤生竹，独立山中雪。苍翠摇动风，婵娟带寒月。狂花不相似，还共凌冬发。】
南池杂咏五首 其二 溪云 唐诗：【舒卷意何穷，萦流复带空。有形不累物，无迹去随风。莫怪长相逐，飘然与我同。】
南湖春泛有客自北至说友人岑元和见怀因叙相思之志以寄焉 唐诗：【故人隔楚水，日夕望芳洲。春草思眇眇，征云暮悠悠。心期无形影，迹旷成阻修。有客江上至，知君佐雄州。铿镪佩苍玉，躞蹀驱绛驺。伊昔中峰心，从来非此流。资予长生诀，希彼高山俦。此情今如何，宿昔师吾谋。别后谒禅老，更添石室筹。深见人间世，飘如水上沤。蝉号齐王邸，月苦隋帝楼。声华尽冥寞，麋鹿徒呦呦。我有一字教，坐然遗此忧。何烦脱圭组，不用辞王侯。祗在名位中，空门兼可游。】
哀教 唐诗：【本师不得已，强为我著书。知尽百虑遣，名存万象拘。如何工言子，终日论虚无。伊人独冥冥，时人以为愚。】
待山月 唐诗：【夜夜忆故人，长教山月待。今宵故人至，山月知何在。】
春日又送潘述之扬州 唐诗：【别渚望邗城，岐路春日遍。柔风吹杨柳，芳景流郊甸。日日东林期，今夕异乡县。文房旷佳士，禅室阻清盼。离恨夺赏心，不得谐所愿。莫忆山中人，碧云遥可见。】
春夜赋得漉水囊歌送郑明府 唐诗：【吴缣楚练何白皙，居士持来遗禅客。禅客能裁漉水囊，不用衣工秉刀尺。先师遗我式无缺，一滤一翻心敢赊。夕望东峰思漱盥，昽昽斜月悬灯纱。徙倚花前漏初断，白猿争啸惊禅伴。玉瓶徐泻赏涓涓，溅著莲衣水珠满。因识仁人为宦情，还如漉水爱苍生。聊歌一曲与君别，莫忘寒泉见底清。】
洞庭山维谅上人院阶前孤生橘树歌 唐诗：【洞庭仙山但生橘，不生凡木与梨栗。真子无私自不栽，感得一株阶下出。细叶繁枝委露新，四时常绿不关春。若言此物无道性，何意孤生来就人。二月三月山初暖，最爱低檐数枝短。白花不用乌衔来，自有风吹手中满，九月十月争破颜。金实离离色殷殷，一夜天晴香满山。天生珍木异于俗，俗士来逢不敢触。清阴独步禅起时，徙倚前看看不足。】
秋日毗陵南寺送潘述之扬州 唐诗：【孤客秋易伤，嘶蝉静仍续。佳晨亦已屡，欢会常不足。禅地非路岐，我心岂羁束。情生远别时，坐恨清景促。望中千里隔，暮归西山曲。萧条月中道，彩茜原上绿。不见同心人，幽怀增踯躅。】
荅韦山人隐起龙文药瓢歌 唐诗：【野人药瓢天下绝，全如浑金割如月。彪炳文章智使然，生成在我不在天。若言有物不繇物，何意中虚道性全。韦生能诗兼好异，获此灵瓢远相遗。仙侯玉帖人漫传，若士青囊世何秘。一捧一开如见君，药盛五色香氛氲。背上骊龙蟠不睡，张鳞摆颔生风云。世人强知金丹道，默仙不成秽仙老。年少纷如陌上尘，不见吾瓢尽枯槁。聊将系肘步何轻，便有三山孤鹤情。东方小儿乏此物，遂令仙籍独无名。】
荅苏州韦应物郎中 唐诗：【诗教殆沦缺，庸音互相倾。忽观风骚韵，会我夙昔情。荡漾学海资，郁为诗人英。格将寒松高，气与秋江清。何必邺中作，可为千载程。受辞分虎竹，万里临江城。到日扫烦政，况今休黩兵。应怜禅家子，林下寂无营。迹隳世上华，心得道中精。脱略文字累，免为外物撄。书衣流埃积，砚石驳藓生。恨未识君子，空传手中琼。安可诱我性，始愿愆素诚。为无鸑鷟音，继公云和笙。吟之向禅薮，反愧幽松声。】
荅豆卢次方 唐诗：【吾爱道交论，为高贵世名。昔称柴桑令，今闻豆卢生。彼生清淮气，独钟文中彩。近作公宴诗，如逢何柳在。吾用古人耳，采君四坐珍。贤士胜朝晖，温温无冬春。朝晖烁我肌，贤士清我神。微尔与云鹄，幽怀何由申。别来秋风至，独坐楚山碧。高月当清冥，禅心正寂历。增波徒相骇，人远情不隔。有书遗琼什，以代貂襜褕。风教凌越绝，声名掩吴趋。悬璧安可酬，徙倚还踟蹰。】
荅孟秀才 唐诗：【羸疾依小院，空闲趣自深。蹑苔怜静色，扫树共芳阴。物外好风至，意中佳客寻。虚名谁欲累，世事我无心。投赠荷君芷，馨香满幽襟。】
荅郑方回 唐诗：【独禅外念入，中夜不成定。顾我憔悴容，泽君阳春咏。词贞思且逸，琼彩何晖映。如聆云和音，况睹声名盛。琴语掩为闻，山心声宜听。是时寒光澈，万境澄以净。高秋日月清，中气天地正。远情偶兹夕，道用增寥夐。思君处虚空，一操不可更。时美城北徐，家承谷口郑。轩车未有辙，蒿兰且同径。庄生诫近名，夫子罕言命。是以耕楚田，旷然殊独行。萎蕤鸾凤彩，特达圭璋性。通隐嘉黄绮，高儒重荀孟。世污我未起，道蹇吾犹病。逸翮思冥冥，潜鳞乐游泳。宗师许学外，恨不逢孔圣。说诗迷颓靡，偶俗伤趋竞。此道谁共诠，因君情欲罄。】
荅道素上人别 唐诗：【春色遍远道，寂寞闽中行。碧水何渺渺，白云亦英英。离人不可望，日暮芳洲情。黄鹤有逸翮，翘首白云倾。欲为山中侣，肯秘辽天声。蓝缕真子褐，葳蕤近臣缨。以兹夺尔怀，常恐道不成。吾门弟子中，不减惠休名。一性研已远，五言功更精。从君汗漫游，莫废学无生。忍草肯摇落，禅枝不枯荣。采采慰长路，知吾心不轻。幻情有去住，真性无离别。留取老桂枝，归来共攀折。】
荅裴济从事 唐诗：【迟迟云鹤意，奋翅知有期。三秉纲纪局，累登清白资。应怀青塘居，蕙草没前墀。旧月照秋水，废田留故陂。至今高风在，为君吹桂枝。昨逢洞庭客，果得故人诗。何异王内史，来招道林师。欲携山侣出，难与白云辞。】
荅裴集阳伯明二贤各垂赠二十韵今以一章用酬两作 唐诗：【知音如琼枝，天生为予有。攀折若无阶，何殊天上柳。裴生清通嗣，阳子盛德后。诗名比元长，赋体凌延寿。珠生骊龙颔，或生灵蛇口。何似双琼章，英英曜吾手。白日不可污，清源肯容垢。持此山上心，待君忘情友。且伴丘壑赏，未随名宦诱。坐石代琼茵，制荷捐艾绶。清宵集我寺，烹茗开禅牖。发论教可垂，正文言不朽。白云供诗用，清吹生座右。不嫌逸令醉，莫试仙壶酒。皎皎寻阳隐，千年可为偶。一从汉道平，世事无纷糺。星文齐七政，天轴明二斗。召士扬弓旌，知君在林薮。莫学颍阳子，请师高山叟。出处藩我君，还来会厓阜。】
荅黎士曹黎生前适越后之楚 唐诗：【楚木纷如麻，高松自孤直。愿得苦寒枝，与君比颜色。故乡眇天末，羁旅沧江隅。委质在忠信，苦心无变渝。何繇表名义，赠君金辘轳。何以美知才，投我悬黎珠。遽为千里别，南风思越绝。爱君随海鸥，倚棹宿沙月。不栖恶木上，肯蹈巴蛇穴。一上萧然峰，拟踪幽人辙。晨兴独西望，郢水期溯沿。夜到洞庭月，秋经云梦天。黎生知吾道，此地不潸然。欲寄楚人住，学拿渔子船。奈何北风至，搅我窗中弦。游子动归思，江蓠亦绵绵。箧中封禅书，欲献无由缘。岂乏晨风翼，翻飞到日边。】
览史 唐诗：【黄绮皆皓发，秦时隐商山。嘉谋匡帝道，高步游天关。不爱圭组绁，却思林壑还。放歌长松下，日与孤云闲。】
诮士和别 唐诗：【今日同，明日隔，何事悠悠久为客。君怜溪上去来云，我羡磷磷水中石。】
贻李汤 唐诗：【茅氏常论七真记，壶公爱说三山事。宁知梅福在人间，独为苍生作仙吏。日服丹砂骨自清，肤如冰雪心更明。山中玉笋是仙药，袖里素书题养生。愿随黄鹤一轻举，仰望青霄独延伫。平生好骏君已知，何必山阴访王许。】
送王居士游越 唐诗：【野性配云泉，诗情属风景。爱作烂熳游，闲寻东路永。何山最好望，须上萧然岭。】
送孙侍御游越 唐诗：【不知持斧客，吟会是何情。丹陛恩犹在，沧洲赏暂行。江桡随月泛，山策逐云行。佳句传零雨，诗流许盛名。】
送至洪沙弥游越 唐诗：【知尔学无生，不应伤此别。相逢宿我寺，独往游灵越。早晚花会中，经行剡山月。】
送张彝归长沙 唐诗：【早闻凌云彩，谓在鸳鹭俦。华发始相遇，沧江仍旅游。策名忘苟进，澹虑轻所求。常服远游诫，缅怀经世谋。片帆背风渚，万里还湘洲。别望荆云积，归心汉水流。兰苕行采采，桂棹思悠悠。宿昔无机者，为君动离忧。】
送李丞使宣州 唐诗：【结驷何翩翩，落叶暗寒渚。梦里春谷泉，愁中洞庭雨。聊持剡山茗，以代宜城醑。】
送李喻之处士洪州谒曹王 唐诗：【独思贤王府，遂作豫章行。雄镇庐霍秀，高秋江汉清。见闻惊苦节，艰故伤远情。西邸延嘉士，遗才得正平。】
送陆侍御士佳赴上京 唐诗：【长安三千里，喜行不言永。清路黄尘飞，大河沧流静。更怀西川府，主公昔和鼎。伊郁瑶瑟情，威迟花骢影。此时已难别，日又无停景。出饯阙相从，心随过前岭。】
送罗判官还寿州幕 唐诗：【君章才五色，知尔得家风。故里旋归驾，寿春思奉戎。天寒长蛇伏，飙烈文虎雄。定颂张征虏，桓桓戡难功。】
送顾处士歌 唐诗：【吴门顾子予早闻，风貌真古谁似君。人中黄宪与颜子，物表孤高将片云。性背时人高且逸，平生好古无俦匹。醉书在箧称绝伦，神画开厨怕飞出。谢氏檀郎亦可俦，道情还似我家流。安贫日日读书坐，不见将名干五侯。知君别业长洲外，欲行秋田循畎浍。门前便取觳觫乘，腰上还将鹿卢佩。禅子有情非世情，御荈贡馀聊赠行。满道喧喧遇君别，争窥玉润与冰清。】
送崔判官还扬子 唐诗：【轻传祗远役，依依下姑亭。秋声满杨柳，暮色绕郊坰。烟水摇归思，山当楚驿青。】
送梁拾遗肃归朝 唐诗：【明主重文谏，才臣出江东。束书辞东山，改服临北风。万里望皇邑，九重当曙空。天开芙蓉阙，日上蒲桃宫。天子初未起，金闺籍先通。身逢轩辕世，名贵鸳鸾中。故人荣此别，何用悲丝桐。】
送清凉上人 唐诗：【何意欲归山，道高繇境胜。花空觉性了，月尽知心證。永夜出禅吟，清猿自相应。】
送道琚上人还金陵 唐诗：【一与钟山别，山中得信稀。经年求法后，及夏问安归。野实充甘膳，池花当綵衣。慈亲莫返拜，外礼欲无为。】
送穆寂赴举 唐诗：【天子锡玄纁，倾山礼隐沦。君抛青霞去，荣资观国宾。剑光既陆离，琼彩何璘玢。夙驾别情远，商弦秋意新。冥冥鸿鹄姿，数尺看苍旻。残寇近宋郊，西行恶飙尘。立身素耿介，处难思经纶。春府搜才日，高科得一人。】
送薛逢之宣州谒废使 唐诗：【六月鹏尽化，鸿飞独冥冥。秋烽家不定，险路客频经。牛渚何时到，渔船几处停。遥知咏史夜，谢守月中听。】
闻钟 唐诗：【古寺寒山上，远钟扬好风。声馀月树动，响尽霜天空。永夜一禅子，泠然心境中。】
哭吴县房耸明府 唐诗：【仁人迈厚德，可谓名实全。抚迹若疏旷，会心极精研。履危节讵屈，著论识不偏。恨以荣级浅，嘉猷未及宣。伊人期远大，志业难比肩。昭世既合并，吾君藉陶甄。奈何明明理，与善徒空诠。徵教或稽圣，穷源反问天。一官自吴邑，六翮委江壖。始是牵丝日，翻成撤瑟年。金膏果不就，玉佩长此捐。倚伏信冥昧，夭修惊后先。安知忘情子，爱网素已褰。为有深仁感，遂令真性迁。心悲空林下，泪洒秋景前。夫子寡兄弟，抚孤伤藐然。倾云为惨结，吊鹤共联翩。割念命归驾，诀词向空筵。树桃阴始合，爱客位常悬。幡然远行时，崇望归朝旋。悟兹欢宴隔，哀被岁月延。书带变芳草，履痕移绿钱。冥期傥可逢，生尽会无缘。幸愿示因业，代君运精专。相思转寂寞，独往西林泉。欲见故人心，时阅所赠篇。素高陶靖节，今重楚先贤。芳躅将遗爱，可为终古传。】
夏日奉陪陆使君长源公堂集 唐诗：【府中自清远，六月高梧间。寥亮泛雅瑟，逍遥扣玄关。岭云与人静，庭鹤随公闲。动息谅兼遂，兹情即东山。】
夏日集李司直纵溪斋 唐诗：【修景属良会，远飙生烦襟。泄云收净绿，众木积芳阴。疏涤府中务，迢遥湖上心。习闲得招我，赏夜宜泛琴。山近资性静，月来寄情深。澹然若事外，岂藉隳华簪。】
夏日题郑谷江上纳凉馆 唐诗：【迢遥山意外，清风又对君。若为于此地，翻作路岐分。别馆琴徒语，前洲鹤自群。】
效古 唐诗：【思君转战度交河，强弄胡琴不成曲。日落应愁陇底难，春来定梦江南数。万丈游丝是妾心，惹蝶萦花乱相续。】
效古 唐诗：【日出天地正，煌煌辟晨曦。六龙驱群动，古今无尽时。夸父亦何愚，竞走先自疲。饮乾咸池水，折尽扶桑枝。渴死化爝火，嗟嗟徒尔为。空留邓林在，折尽令人嗤。】
桃花石枕歌送安吉康丞 唐诗：【君吏桃州尚奇迹，桃州采得桃花石。烂疑朝日照已舒，含似春风吹未坼。圭璋特达世所珍，吾知此物亦其伦。应羡花开不凋悴，应嘉玉片无缁磷。立性坚刚平若砥，君子偏将交道比。何人亦秉坚刚姿，吾见君心得如此。君心所好我独知，别多见少长相思。从来赏玩安左右，万里提携君莫辞。】
桃花石枕歌赠康从事 唐诗：【卞山幽石产奇璞，荆人至死采不著。何人琢枕持赠君，片片桃花开未落。剑工见兮可为剑，玉工辨兮知非石。至宝繇来览者稀，今君独鉴应欲惜。何辞售与章天真，幸得提携近玉人。可中弃置君不顾，天生秀色徒璘玢。四座喧喧争目悦，巧过造化称一绝。莫言昨日因错磨，看取从来无点缺。六月江南暑未阑，一尺花冰试枕看。高窗正午风飒变，室中不减春天寒。主人所重重枕德，文章外饰徒相惑。更有坚贞不易心，与君天下为士则。】
白石滩 唐诗：【清浅白沙滩，绿蒲尚堪把。家住水东西，浣纱明月下。】
读张曲江集 唐诗：【相公乃天盖，人文佐生成。立程正颓靡，绎思何纵横。春杼弄缃绮，阳林敷玉英。飘然飞动姿，邈矣高简情。后辈惊失步，前修敢争衡。始欣耳目远，再使机虑清。体正力已全，理精识何妙。昔年歌阳春，徒推郢中调。今朝听鸾凤，岂独羡门啸。帝命镇雄州，待济寄上流。才兼荆衡秀，气助潇湘秋。逸荡子山匹，经奇文畅俦。沈吟未终卷，变态纷难数。曜耳代明珰，袭衣同芳杜。愔愔闻玉磬，寤寐在灵府。】
陪颜使君饯宣谕萧常侍 唐诗：【江涛凋瘵后，远使发天都。昏垫宸心及，哀矜诏命敷。恤民驱急传，访旧枉征舻。外镇藩条最，中朝顾问殊。文皆正风俗，名共溢寰区。已事方怀阙，归期早戒涂。繁笳咽水阁，高盖拥云衢。暮色生千嶂，秋声入五湖。离歌犹宛转，归驭已踟躇。今夕庾公意，西楼月亦孤。】
顾渚行寄裴方舟 唐诗：【我有云泉邻渚山，山中茶事颇相关。鶗鴂鸣时芳草死，山家渐欲收茶子。伯劳飞日芳草滋，山僧又是采茶时。繇来惯采无近远，阴岭长兮阳崖浅。大寒山下叶未生，小寒山中叶初卷。吴婉携笼上翠微，蒙蒙香㓨罥春衣。迷山乍被落花乱，度水时惊啼鸟飞。家园不远乘露摘，归时露彩犹滴沥。初看怕出欺玉英，更取煎来胜金液。昨夜西峰雨色过，朝寻新茗复如何。女宫露涩青芽老，尧市人稀紫笋多。紫笋青芽谁得识，日暮采之长太息。清泠真人待子元，贮此芳香思何极。】
偶然五首 其四 唐诗：【隐心不隐迹，却欲住人寰。欠树移春树，无山看画山。居喧我未错，真意在其间。】
宿山寺寄李中丞洪 唐诗：【偶来中峰宿，闲坐见真境。寂寂孤月心，亭亭圆泉影。□□□满山，花落始知静。从他半夜愁猿惊，不废此心长杳冥。】
宿道士观 唐诗：【古观秋木秀，冷然属鲜飙。琼葩被修蔓，柏实满寒条。影殿山寂寂，寥天月昭昭。幽期寄仙侣，习定至中宵。清佩闻虚步，真官方宿朝。】
寄崔万芳夔 唐诗：【气杀高隼击，惜芳步寒林。风摇苍琅根，霜剪荍?心。归思忽眇眇，佳气亦沈沈。我身岂遐远，如隔湘汉深。事迩智莫及，愿乖情不任。迟君忘言侣，一笑开吾襟。】
寄路温州 唐诗：【欲问采灵药，如何学无生。爱鹤颇似君，且非求仙情。】
寄题云门寺梵月无侧房 唐诗：【越山千万云门绝，西僧貌古还名月。清朝扫石行道归，林下眠禅看松雪。】
戛铜椀为龙吟歌 唐诗：【逸僧戛椀为龙吟，世上未曾闻此音。一从太尉房公赏，遂使秦人传至今。初戛徐徐声渐显，乐音不管何人辨。似出龙泉万丈底，乍怪声来近而远。未必全繇戛者功，真生虚无非椀中。寥亮掩清笛，萦回凌细风。遥闻不断在烟杪，万籁无声天境空。乍向天台宿华顶，秋宵一吟更清迥。能令听者易常性，忧人忘忧躁人静。今日铿锽江上闻，蛟螭奔飞如得群。声过阴岭恐成雨，响驻晴天将起云。坐来吟尽空江碧，却寻向者听无迹。人生万事将此同，暮贱朝荣动还寂。】
晚冬废溪东寺怀李司直纵 唐诗：【废溪无人迹，益见离思深。归来始昨日，恍惚惊岁阴。清想属遥夜，圆景当空林。宿昔月未改，何如故人心。游从间芳趾，摇落栖寒岑。眇眇湖上别，含情初至今。道流安寂寞，世路倦岖嵚。此意欲谁见，怀贤独难任。徽声反冥默，夕籁何哀吟。禅念破离梦，吾师诫援琴。耿耿已及旦，曷由开此襟。幽期谅未偶，胜境徒自寻。安得西归云，因之传素音。】
望远村 唐诗：【林杪不可分，水步遥难辨。一片山翠边，依稀见村远。】
喜义兴权明府自君山至集陆处士羽青塘别业 唐诗：【应难久辞秩，暂寄君阳隐。已见县名花，会逢闱是粉。本自寻人至，宁因看竹引。身关白云多，门占春山尽。最赏无事心，篱边钓溪近。】
寒栖子歌 唐诗：【君在庐山不知群，有疑是鹤又是云。生死尘埃污不得，眼前荣利徒纷纷。今日惠然来访我，酒榼书囊肩背荷。拂除衣上饵烟霞，昨夜胥门宿蔡家。天然不饮亦不食，抛名换姓觅不得。且向人间作酒仙，不肯将身生羽翼。停形为饵天地根，世人皆死我独存。洗虑因吞清明箓，世人皆贪我常足。栖子妙今道已成，手把玄枢心运冥。能令鬼哭神效灵，身如飘风不可绊。朝游崆峒夕汗漫，向来坐客犹未散。忽忆罗浮欲去时，遥指孤云作路岐。海上仙游不可见，人间日落空桑枝。】
寓兴 唐诗：【天下生白榆，白榆直上连天根。高枝不知几万丈，世人仰望徒攀援。谁能上天采其子，种向人间笑桃李。因问老仙求种法，老仙咍我愚不答。始知此道无所成，还如瞽夫学长生。】
寓言 唐诗：【人生百年我过半，天生才定不可换。东海钓鳌鳌不食，南山坐石石欲烂。】
渡前溪 唐诗：【不意入前溪，爱溪从错落。清清鉴不足，非是深难度。】
湛处士枸杞架歌 唐诗：【天生灵草生灵地，误生人间人不贵。独君井上有一根，始觉人间众芳草。拖线垂丝宜曙看，裴回满架何珊珊。春风亦解爱此物，袅袅时来傍香实。湿云缀叶摆不去，翠羽衔花惊畏失。肯羡孤松不凋色，皇天正气肃不得。我独全生异此辈，顺时荣落不相背。孤松自被斧斤伤，独我柔枝保无害。黄油酒囊石棋局，吾羡湛生心出俗。撷芳生影风洒怀，其致翛然此中足。】
登开元寺楼送崔少府还平望驿 唐诗：【登望思虑积，长亭树连连。悠扬下楼日，杳映傍帆烟。入夜四郊静，南湖月待船。】
相和歌辞 短歌行 唐诗：【古人若不死，吾亦何所悲。萧萧烟雨九原上，白杨青松葬者谁。贵贱同一尘，死生同一指。人生在世共如此，何异浮云与流水。短歌行，短歌无穷日已倾。邺宫梁苑徒有名，春草秋风伤我情。何为不学金仙侣，一悟空王无死生。】
禅诗 唐诗：【万法出无门，纷纷使智昏。徒称谁氏子，独立天地元。实际且何有，物先安可存。须知不动念，照出万重源。】
禅思 唐诗：【真我性无主，谁为尘识昏。奈何求其本，若拔大木根。妄以一念动，势如千波翻。伤哉子桑扈，虫臂徒虚言。神威兴外论，宗邪生异源。空何妨色在，妙岂废身存。寂灭本非寂，諠哗曾未諠。嗟嗟世上禅，不共智者论。】
答俞校书冬夜 唐诗：【夜闲禅用精，空界亦清迥。子真仙曹吏，好我如宗炳。一宿觌幽胜，形清烦虑屏。新声殊激楚，丽句同歌郢。遗此感予怀，沈吟忘夕永。月彩散瑶碧，示君禅中境。真思在杳冥，浮念寄形影。遥得四明心，何须蹈岑岭。诗情聊作用，空性惟寂静。若许林下期，看君辞簿领。】
翔隼歌送王端公 唐诗：【古人赏神骏，何如秋隼击。独立高标望霜翮，应看天宇如咫尺。低回拂地凌风翔，鹏雏敢下雁断行。晴空四顾忽不见，有时独出青霞傍。穷阴万里落寒日，气杀草枯增奋逸。云塞斜飞搅叶迷，雪天直上穿花疾。见君高情有所属，赠别因歌翔隼曲。离亭惨惨客散时，歌尽路长意不足。】
赋得吴王送女潮歌送李判官之河中府 唐诗：【见说吴王送女时，行宫直到荆溪口。溪上千年送女潮，为感吴王至今有。乃知昔人繇志诚，流水无情翻有情。平波忽起二三尺，此上疑与神仙宅。今人犹望荆之湄，长令望者增所思。吴王已殁女不返，潮水无情那有期。溪草何草号帝女，溪竹何竹号湘妃。灵涛旦暮自堪伤，的烁婵娟又争发。客归千里自兹始，览古高歌感行子。不知别后相见期，君意何如此潮水。】
释裴循春愁 唐诗：【蝶舞莺歌喜岁芳，柳丝袅袅蕙带长。江南春色共君有，何事君心独自伤。】
集汤评事衡湖上望微雨 唐诗：【苍凉远景中，雨色缘山有。云送满洞庭，风吹绕杨柳。萧萧解轻袂，尽日随林叟。】
感兴赠乌程李明府伯宜兼简诸秀才 唐诗：【门前岘山近，无路可登陟。徒爱岘山高，仰之常叹息。不如松与桂，生在重岩侧。】
新秋送卢判官 唐诗：【故人念宿昔，欲别增远情。入座炎气屏，为君秋景清。繇来空山客，不怨离弦声。唯有暮蝉起，相思碧云生。】
溪上月 唐诗：【秋水月娟娟，初生色界天。蟾光散浦溆，素影动沦涟。何事无心见，亏盈向夜禅。】
遥和尘外上人与陆澧夜集山寺问涅槃义兼陆生文卷 唐诗：【共是竹林贤，心从贝叶传。说经看月喻，开卷爱珠连。清净遥城外，萧疏古塔前。应随北山子，高顶枕云眠。】
遥酬袁使君高春暮行县过报德寺见怀 唐诗：【江春行求瘼，偶与真境期。见说三陵下，前朝开佛祠。停舟仰丽刹，绣组发香墀。咫尺空界色，天人花落时。盛游限羸疾，悚踊瞻旌旗。峰翠羡闲步，松声入遥思。素高淮阳理，况负东山姿。迨此一登览，深情见新诗。】
酬乌程杨明府华将赴渭北对月见怀 唐诗：【释印及秋夜，身闲境亦清。风襟自潇洒，月意何高明。闻说武安君，万里驱妖精。开府集秀士，先招士林英。晋家用元凯，亦是鲁诸生。北望抚长剑，感君知已行。边尘昏玉帐，杀气凝金镫。大敌折齐俎，一书下聊城。翻飞青云路，宿昔沧洲情。】
酬元主簿子球别赠 唐诗：【故人方远适，访我陈别情。此夜偶禅室，一言了无生。览君缄中宝，如搴清玉瑛。胡为蕴高价，岁晚徒营营。辞秩贫且病，何人见艰贞。出无黄金橐，空歌白苧行。威迟策驽马，独望故关树。渺渺千里心，春风起中路。近闻新拜命，鸾凤犹栖棘。劝君寄一枝，且养冥冥翼。甘泉多竹花，明年待君食。】
酬邢端公济春日苏台有呈袁州李使君兼书并寄辛阳王三侍御 唐诗：【大贤当佐世，尧时难退身。如何丹霄侣，却在沧江滨。柳色变又遍，莺声闻亦频。赖逢宜春守，共赏南湖春。营道知止足，饰躬无缁磷。家将诗流近，迹与禅僧亲。放旷临海门，翱翔望云津。虽高空王说，不久山中人。】
酬李司直纵诸公冬日游妙喜寺题照昱二上人房寄长城潘丞述 唐诗：【达贤贵贞隐，常惧迹不灭。遂与永公期，遗身坐林樾。华轩何辚辚，为我到幽绝。心境寒草花，空门青山月。潘生独不见，清景屡盈缺。林下常寂寥，人间自离别。何时解轻佩，来税丘中辙。】
杂曲歌辞 苦热行 唐诗：【六月金数伏，兹辰日在庚。炎曦烁肌肤，毒雾昏性情。安得奋轻翮，超遥出云征。不知天地心，如何匠生成。火德烧百卉，瑶草不及荣。省客当此时，忽贻怀中琼。捧玩烦袂涤，啸歌美风生。迟君佐元气，调使四序平。中令霜不祓，大馀气常贞。江南诗骚客，休吟苦热行。】
裴端公使君清席赋得青桂歌送徐长史 唐诗：【昔年攀桂为留人，今朝攀桂送归客。秋风桃李摇落尽，为君青青伴松柏。谢公南楼送客还，高歌桂树凌寒山。应怜独秀空林上，空赏敷华积雪间。昨夜一枝生在月，婵娟可望不可折。若为天上堪赠行，徒使亭亭照离别。】
潘丞孩子 唐诗：【爱子性情奇，初生玉树枝。人曾天上见，名向月中知。我识婴儿意，何须待佩觿。】
潜别离 唐诗：【乌头虽黑白有时，唯有潜离与暗别，彼此甘心无后期。】
霅溪馆送韩明府章辞满归 唐诗：【洛令从告还，故人东门饯。惠爱三年积，轩车一夜远。晓月离馆空，秋风故山晚。荣君有嘉荐，顾我阻游衍。宿昔峰顶心，依依不可卷。】
题报恩寺惟照上人房 唐诗：【上界雨色乾，凉宫日迟迟。水文披菡萏，山翠动罘罳。中有清真子，愔愔步闲墀。手萦颇黎缕，愿證黄金姿。旋草阶下生，看心当此时。】
薛卿教长行歌 唐诗：【桂阳仙柳道家说，昔传苏君今是薛。聊将握槊偶时人，便被人间称冠绝。黄杨文局龟螭蟠，琢成骰子双琅玕。初疑月破云中堕，复怪星移指下攒。谁识兵奇势可保，坐看将军上一道。有时彩王非所希，笑击单于出重围。凫惊隼击疾若飞，左顾右盻生光辉。家本联姻汉戚里，身是长安贵公子。名高艺绝何翩翩，几回决胜君王前。扈游长乐与祈年，人望青云白日边。谪宦江南岁阴晚，还将此道聊自遣。繇来君子行最长，予亦知君寄心远。】
赠乌程李明府伯宜沈兵曹仲昌 唐诗：【水国苦彫瘵，东皋岂遗黍。云阴无尽时，日出常带雨。昨夜西溪涨，扁舟入檐庑。野人同鸟巢，暴客若蜂聚。岁晏无斗粟，寄身欲何所。空羡鸾鹤姿，翩翩自轻举。】
赠张道士 唐诗：【玉京真子名太一，因服日华心如日。此心不许世人知，只向仙宫未曾出。】
赠李中丞洪一首 唐诗：【深沈阃外略，奕世当荣寄。地裂大将封，家传介圭瑞。至今漳河俗，犹受仁人赐。公初镇惟邢，决胜无精兵。重围逼大敌，六月守孤城。政用仁恕立，恩由赏罚明。遂令麾下士，感德不顾生。于时闻王师，诸将兵颇黩。天子狩南汉，烟尘满函谷。纯臣独耿介，下士多反覆。明公仗忠节，一言感万夫。物性如蒺藜，化作春兰敷。见说金被烁，终期玉有瑜。移官万里道，君子情何如。伊昔避事心，乃是方袍客。顿了空王旨，仍高致君策。安知七十年，一朝值宗伯。言如及清风，醒然开我怀。宴息与游乐，不将衣褐乖。海底取明月，鲸波不可度。上有巨蟒吞，下有毒龙护。一与吾师言，乃于中心悟。咄哉冥冥子，胡为自尘污。】
与昂上人两字继合四句初字日 唐诗：【有一鸟雏，凌寒独宿。若逢云雨，两两相逐。】
浮云三章 唐诗：【浮云浮云，集于扶桑。扶桑茫茫，日暮之光。匪日之暮，浮云之污。嗟我怀人，犹心如蠹。浮云浮云，集于咸池。咸池微微，日昃之时。匪日之昃，浮云之惑。嗟我怀人，忧心如织。浮云浮云，集于高舂。高舂濛濛，日夕之容。匪日之夕，浮云之积。嗟我怀人，忧心如惄。】
风入松 唐诗：【西岭松声落日秋，千枝万叶风飗飗。美人援琴弄成曲，写得松间声断续。声断续，清我魂，流波坏陵安足论。美人夜坐月明里，含少商兮点清徵。风何凄兮飘飘，搅寒松兮又夜起。夜未央，曲何长，金徽更促声泱泱。何人此时不得意，意苦弦悲闻客堂。】
昭君怨 唐诗：【自倚婵娟望主恩，谁知美恶忽相翻。黄金不买汉宫貌，青冢空埋胡地魂。】
句 唐诗：【柏堂新成乐未央，回来回去绕裴郎。】
石城金谷 唐诗：【晋祚一倾摧，骄奢去不回。只应荆棘地，犹作绮罗灰。狐兔闲生长，樵苏静往来。踟蹰意无尽，寒日又西颓。】
听轩辕先生琴 唐诗：【诀妙与功精，通宵膝上横。一堂风冷淡，千古意分明。坐客神魂凝，巢禽耳目倾。酷哉商纣世，曾不遇先生。】
泊洞庭 唐诗：【槐柳未知秋，依依馆驿头。客心俱念远，时雨自相留。浪没货鱼市，帆高卖酒楼。夜来思展转，故里在南州。】
经贺监旧居 唐诗：【不恋明皇宠，归来镜水隅。道装汀鹤识，春醉钓人扶。逐朵云如吐，成行雁侣驱。兰亭名景在，踪迹未为孤。】
送迁客 唐诗：【倏忽堕鹓行，天南去路长。片言曾不谄，获罪亦何伤。象恋藏牙浦，人贪卖子乡。此心终合雪，去已莫思量。】
哭悼朝贤 唐诗：【前昨回私第，旋闻寝疾终。四邻方响绝，二月牡丹空。冢已迁名境，碑仍待至公。秪应遗爱理，长在楚南风。】
寄华山司空图二首 其一 唐诗：【门径放莎垂，往来投刺稀。有时开御札，特地挂朝衣。岳信僧传去，仙香鹤带归。他年二南化，无复更衰微。】
寄华山司空图二首 其二 唐诗：【逍遥短褐成，一剑动精灵。白昼梦仙岛，清晨礼道经。黍苗侵野径，桑椹污闲庭。肯要为邻者，西南太华青。】
庾楼 唐诗：【郡楼名甚远，几换见楼人。庾亮魂应在，清风到白蘋。晴轩分楚汉，夜酒揖星辰。何必匡山上，独言无世尘。】
悼方干处士 唐诗：【先生在世日，秪向镜湖居。明主未巡狩，白头闲钓鱼。烟莎一径小，洲岛四邻疏。独有为儒者，时来吊旧庐。】
善卷坛 唐诗：【耕荒凿原时，高趣在希夷。大舜欲逊国，先生空敛眉。五溪清不足，千古美无亏。纵遣亡淳者，何人投所思。】
献郑都官 唐诗：【早晚辞班列，归寻旧隐峰。代移家集在，身老诏书重。药秘仙都诀，茶开蜀国封。何当荅群望，高蹑傅岩踪。】
赠秀才 唐诗：【筠阳多胜致，夫子纵游遨。凤鸟瑞不见，鲈鱼价转高。门开沙觜静，船系树根牢。谁解伊人趣，村沽对郁陶。】
赠屏风岩栖蟾上人 唐诗：【岩房高且静，住此几寒暄。鹿嗅安禅石，猿啼乞食村。朝阳生树罅，古路透云根。独我闲相觅，凄凉碧洞门。】
芳草 唐诗：【绵绵芳草绿，何处动深思。金谷人亡后，沙场日暖时。龙鳞藏有瑞，风雨洒无私。欲采兰兼蕙，清香可赠谁。】
句 唐诗：【喜鱼在深处，幽鸟立多时。菖蒲花不艳，鸲鹆性多灵。盘中是祥瑞，天下恰炎蒸。待暖还须去，门前有路岐。春雨无高下，花枝有短长。老负峨眉月，闲看云水心。】
为刘洪作 其一 唐诗：【乌乌在虚飞，玄驹遂野依。名今编户籍，翠过叶生稀。】
为刘洪作 其二 唐诗：【个树枝条朽，三花五面啼。移家朝度日，谁觉。】
奉送日本国使空海上人橘秀才朝献后却还 唐诗：【禅居一海间，乡路祖州东。到国宣周礼，朝天得僧风。山冥鱼梵远，日正蜃楼空。人至非徐福，何由寄信通。】
歌 唐诗：【静居青嶂里，高啸紫烟中。尘世连仙界，琼田前路通。】
敦煌三首 寿昌 唐诗：【会稽碛畔亦疆场，迥出平田筑寿昌。沙幕雾深鸣□雁，草枯犹未及重阳。狐裘尚冷搜红髓，絺葛那堪卧□霜。邹曾不行文墨少，移枫徒哭说西王。】
敦煌廿咏 其一 三危山咏 唐诗：【三危镇群望，岫崿凌穹苍。万古不毛发，四时含雪霜。岩连九陇险，地窜三苗乡。风雨暗溪谷，令人心自伤。】
敦煌廿咏 其十五 三攒草咏 唐诗：【池草三攒别，能芳二月春。绿苔生水嫩，翠色出泥新。弄舞餐花蝶，潜惊触钓鳞。芳菲观不厌，留兴待诗人。】
敦煌廿咏 其二十 分流泉咏 唐诗：【地涌澄泉美，环城本自奇。一源分异派，两道入汤池。波上青蘋合，洲前翠柳垂。况逢佳景处，从此遂忘疲。】
敦煌廿咏 其七 水精堂咏 唐诗：【阳关临绝漠，中有水精堂。暗碛铺银地，平沙散玉羊。体明同夜月，色净含秋霜。可则弃胡塞，终归还帝乡。】
敦煌廿咏 其十四 半壁树咏 唐诗：【半壁生奇木，盘根到水涯。高柯笼宿雾，密叶隐朝霞。二月含青翠，三秋带紫花。森森神树下，祈赛不应赊。】
敦煌廿咏 其八 玉女泉咏 唐诗：【周人祭瑶水，黍稷信非馨。西豹追河伯，蛟龙遂隐形。红妆随洛浦，绿鬓逐浮萍。尚有销金冶，何曾玉女灵。】
敦煌廿咏 其二 白龙堆咏 唐诗：【传道神沙异，喧寒也自鸣。势疑天鼓动，殷似地雷惊。九削棱还峻，人跻刃不平。更寻掊井处，时见白龙行。】
敦煌廿咏 其十二 安城祅咏 唐诗：【版筑安城日，神祠与此兴。一州祈景祚，万类仰休徵。蘋藻采无乏，精灵若有凭。更看云祭处，朝夕酒如渑。】
敦煌廿咏 其十一 贞女台咏 唐诗：【贞女谁家女？孤标坐此台。青蛾随月转，红粉向花开。二八无人识，千秋已作灰。洁身终不嫁，非为乏良媒。】
敦煌廿咏 其六 阳关戍咏 唐诗：【万里通西域，千秋尚有名。平沙迷旧路，眢井引前程。马色无人间，晨鸡吏不听。遥瞻废关下，昼夜复谁扃？】
敦煌廿咏 其十 李庙咏 唐诗：【昔时兴圣帝，遗庙在敦煌。叱咤雄千古，英威静一方。牧童歌冢上，狐兔穴坟傍。晋史传韬略，留名播五凉。】
敦煌廿咏 其十八 相似树咏 唐诗：【两树夹招提，三春引影低。叶中微有字，阶下已成蹊。含气同修短，分条德且齐。不容凡鸟坐，应欲俟鸾栖。】
敦煌廿咏 其四 贰师泉咏 唐诗：【贤哉李广利，为将讨匈奴。路指三危迥，山连万里枯。抽刀刺石壁，发矢落金乌。志感飞泉涌，能领士马苏。】
敦煌廿咏 其十六 贺拔堂咏 唐诗：【英雄传贺拔，割据王敦煌。五郡徵般匠，千金造寝堂。绮檐安兽瓦，粉壁架鸿梁。峻宇称无德，何曾有不亡？】
敦煌廿咏 其三 莫高窟咏 唐诗：【雪岭干青汉，云楼架碧空。重开千佛刹，旁出四天宫。瑞鸟含珠影，灵花吐蕙丛。洗心游胜境，从此去尘蒙。】
敦煌廿咏 其十七 望京门咏 唐诗：【郭门望京处，楼上启重闉。水北通西域，桥东路入秦。黄沙吐双径，白草生三春。不见中华使，翩翩起虏尘。】
敦煌廿咏 其十九 凿壁井咏 唐诗：【尝闻凿壁井，兹水最为灵。色带三春渌，芳传一味清。玄言称上善，图录著高名。德重胜铢两，诸流量且轻。】
敦煌廿咏 其五 渥洼池天马咏 唐诗：【渥洼为小海，伊昔献龙媒。花里牵丝去，云间曳练来。胜骧走天阙，灭没下章台。一入重泉底，千金市不回。】
敦煌廿咏 其九 瑟瑟咏 唐诗：【瑟瑟焦山下，悠悠采几年。为珠悬宝髻，作璞间金钿。色入青霄里，光浮黑碛边。世人偏重此，谁念楚材贤。】
敦煌廿咏 其十三 墨池咏 唐诗：【昔人精篆素，尽妙许张芝。草圣雄千古，芳名冠一时。舒笺行鸟迹，研墨染鱼缁。长想临池处，兴来聊咏诗。】
敦煌廿咏 题隐士咏 唐诗：【青溪逐水薰渔樵，策杖褰衣屡蓦桥。鸟坐春池双影近，人呼幽谷两声遥。祥烟五色飞仙电，瑞草千丛间药苗。河畔曲肱而取饮，嫌烦且弃树中瓢。】
敦煌□□ 唐诗：【万顷平田四畔沙，汉朝城垒属蕃家。歌谣再复归唐国，道舞春风杨柳花。仕女尚□天宝髻，水流依旧种桑麻。雄军往往施鼙鼓，斗将徒劳猃狁誇。】
望江南 唐诗：【莫攀我，攀我大心偏。我是曲江临池柳，者人折折那人攀，恩爱一时间。】
鹊踏枝 唐诗：【叵耐灵鹊多谩语。送喜何曾有凭据？几度飞来活捉取。锁上金笼休共语。比拟好心来送喜。谁知锁我在金笼里。欲他征夫早归来。腾身却放我向青云里。】
浣溪沙 唐诗：【五两竿头风欲平。张帆举棹觉船轻。柔橹不施停却棹，是船行。满眼风光多闪灼，看山恰似走来迎。子细看山山不动，是船行。】
衔命还国作 唐诗：【衔命将辞国，非才忝侍臣。天中恋明主，海外忆慈亲。伏奏违金阙，騑骖去玉津。蓬莱乡路远，若木故园林。西望怀恩日，东归感义辰。平生一宝剑，留赠结交人。】
郑生诗 唐诗：【情无垠兮水汤汤，怀佳期兮属三湘。】
又湘妃诗四首 其一 唐诗：【渺渺三湘万里程，泪篁幽石助芳贞。孤云目断苍梧野，不得攀龙到玉京。】
又湘妃诗四首 其二 唐诗：【碧杜红蘅缥缈香，冰丝弹月弄清凉。峰峦一一俱相似，九处堪疑九断肠。】
又湘妃诗四首 其三 唐诗：【玉辇金根去不回，湘川秋晚楚弦哀。自从泣尽江蓠血，夜夜愁风怨雨来。】
又湘妃诗四首 其四 唐诗：【少将风月怨平湖，见尽扶桑水到枯。相约杏花坛上去，画阑红子斗摴蒲。】
与崔渥冥会杂诗 其一 唐诗：【万里同心别九重，定知涉历此相逢。谁人翻向群峰路，不得苍梧徇玉容。】
与崔渥冥会杂诗 其二 唐诗：【春鸟交交引思浓，岂期尘迹拜仙宫。鸾歌凤舞飘珠翠，疑是阳台一梦中。】
与崔渥冥会杂诗 其三 唐诗：【鸾舆昔日出蒲关，一去苍梧更不还。若是不留千古恨，湘江何事竹犹斑。】
与崔渥冥会杂诗 其四 唐诗：【愁闻黄鸟夜关关，沩汭春来有梦还。遗美代移刊勒绝，唯闻留得泪痕斑。】
与崔渥冥会杂诗 其五 唐诗：【方承恩宠醉金杯，岂为干戈骤到来。亡国破家皆有恨，捧心无语泪苏台。】
与崔渥冥会杂诗 其六 唐诗：【桃花流水两堪伤，洞口烟波月渐长。莫道仙家无别恨，至今垂泪忆刘郎。】
与崔渥冥会杂诗 其七 唐诗：【泾阳平野草初春，遥望家乡泪滴频。当此不知多少恨，至今空忆在灵姻。】
与崔渥冥会杂诗 其八 唐诗：【目断魂销正惘然，九疑山际路漫漫。何人知得心中恨，空有湘江竹万竿。】
与崔渥冥会杂诗 其九 唐诗：【常说仙家事不同，偶陪花月此宵中。锦屏银烛皆堪恨，惆怅纱窗向晓风。】
题玉泉溪 唐诗：【红叶醉秋色，碧溪弹夜弦。佳期不可再，风雨杳如年。】
示边洞元 唐诗：【邂逅相逢萼岭边，对倾浮蚁共谈玄。拟将剑法亲传授，却为迷人未有缘。】
赏牡丹应教 唐诗：【拥衲对芳丛，由来事不同。鬓从今日白，花似去年红。艳异随朝露，馨香逐晓风。何须对零落，然后始知空。】
题窗上诗 唐诗：【何人窗下读书声，南斗阑干北斗横。千里思家归不得，春风肠断石头城。】
保大五年元日大雪同太弟景遂汪王景逖齐王景逵进士李建勋中书徐铉勤政殿学士张义方登楼赋 唐诗：【珠帘高卷莫轻遮，往往相逢隔岁华。春气昨宵飘律管，东风今日放梅花。素姿好把芳姿掩，落势还同舞势斜。坐有宾朋尊有酒，可怜清味属侬家。】
游后湖赏莲花 唐诗：【蓼花蘸水火不灭，水鸟惊鱼银梭投。满目荷花千万顷，红碧相杂敷清流。孙武已斩吴宫女，琉璃池上佳人头。】
句 唐诗：【灵槎思浩荡，老鹤倚崆峒。苍苔迷古道，红叶乱朝霞。栖凤枝梢犹软弱，化龙形状已依稀。】
书任生案 其一 唐诗：【我本籍上清，谪居游五岳。以君无俗累，来劝神仙学。】
书任生案 其二 唐诗：【葛洪还有妇，王母亦有夫。神仙尽灵匹，君意合何如。】
临去书赠 唐诗：【君子既执迷，无由达情素。明月海山上，秋风独归去。】
嫁女诗 其五 唐诗：【珠露金风下界秋，汉家陵树冷脩脩。当时不得仙桃力，寻作浮尘飘陇头。】
嫁女诗 其六 唐诗：【五十馀年四海清，自亲丹药得长生。若言尽是仙桃力，看取神仙簿上名。】
嫁女诗 其七 唐诗：【月照骊山露泣花，似悲先帝早升遐。至今犹有长生鹿，时绕温泉望翠华。】
嫁女诗 其十一 唐诗：【水晶帐开银烛明，风摇珠佩连云清。休匀红粉饰花态，早驾双鸾朝玉京。】
嫁女诗 其十二 唐诗：【三星在天银河回，人间曙色东方来。玉苗琼蕊亦宜夜，莫使一花冲晓开。】
嫁女诗 其三 唐诗：【八马回乘汗漫风，犹思往事憩昭宫。宴移玄圃情方洽，乐奏钧天曲未终。斜汉露凝残月冷，流霞杯泛曙光红。昆崙回首不知处，疑是酒酣魂梦中。】
嫁女诗 其四 唐诗：【一曲笙歌瑶水滨，曾留逸足驻征轮。人间甲子周千岁，灵境杯觞初一巡。玉兔银河终不夜，奇花好树镇长春。悄知碧海饶词句，歌向俗流疑误人。】
嫁女诗 其八 唐诗：【幽蓟烟尘别九重，贵妃汤殿罢歌钟。中宵扈从无全杖，大驾苍黄发六龙。妆匣尚留金翡翠，暖池犹浸玉芙蓉。荆榛一闭朝元路，唯有悲风吹晚松。】
嫁女诗 其一 唐诗：【劝君酒，为君悲且吟。自从频见市朝改，无复瑶池宴乐心。】
嫁女诗 其二 唐诗：【奉君酒，休叹市朝非。早知无复瑶池兴，悔驾骅骝草草归。】
嫁女诗 其十 唐诗：【玉为质兮花为颜，蝉为鬓兮云为鬟。何劳傅粉兮施渥丹，早出娉婷兮缥缈间。】
嫁女诗 其九 唐诗：【上清神女，玉京仙郎。乐此今夕，和鸣凤凰。凤凰和鸣，将翱将翔。与天齐休，庆流无央。】
偈 唐诗：【三千里路礼师颜，师已归真塔已关。鬼神哭泣嗟无主，空山只见水潺湲。】
赞马氏子 唐诗：【丰姿窈窕鬓欲斜，赚煞郎君念法华。一把骨头挑去后，不知明月落谁家。】
歌 唐诗：【尾闾不禁沧溟竭，九转神丹都谩说。惟有班龙顶上珠，能补玉堂关下穴。】
题天回驿 唐诗：【周游灵境散幽情，千里江山暂得行。所恨风光看未足，却驱金翠入龟城。】
丈人观 唐诗：【早与元妃慕至化，同跻灵岳访真仙。当时信有壶中景，今日亲来洞里天。仪仗影空寥廓外，金丝声揭翠微巅。惟惭未致华胥理，徒卜升平万万年。】
丈人观谒先帝御容 唐诗：【圣帝归梧野，躬来谒圣颜。旋登三径路，似陟九嶷山。日照堆岚迥，云横积翠间。期修封禅礼，方俟再跻攀。】
丹景山至德寺 唐诗：【周回云水游丹景，因与真妃眺上方。晴日晓升金晃曜，寒泉夜落玉丁当。松梢月转琴栖影，柏径风牵麝食香。虔煠六铢宜铸祝，惟祈圣祉保遐昌。】
玄都观 唐诗：【千寻绿嶂夹流溪，登眺因知海岳低。瀑布迸舂青石碎，轮茵横剪翠峰齐。步黏苔藓龙桥滑，日闭烟罗鸟径迷。莫道穹天无路到，此山便是碧云梯。】
题金华宫 唐诗：【再到金华顶，玄都访道回。云披分景象，黛锁显楼台。雨涤前山净，风吹去路开。翠屏夹流水，何必羡蓬莱。】
题彭州阳平化 唐诗：【寻真游胜境，巡礼到阳平。水远波澜碧，山高气象清。殿严孙氏貌，碑暗系师名。夜月登坛醮，松风森磬声。】
三学山夜看圣灯 唐诗：【虔祷游灵境，元妃夙志同。玉香焚静夜，银烛炫辽空。泉漱云根月，钟敲桧杪风。印金标圣迹，飞石显神功。满望天涯极，平临日脚红。猿来斋石上，僧集讲筵中。顿作超三界，浑疑證六通。愿成修偃化，社稷保延洪。】
丈人观 唐诗：【获陪翠辇喜殊常，同涉仙坛岂厌长。不羡乘鸾入烟雾，此中便是五云乡。】
玄都观 唐诗：【登寻丹壑到玄都，接日红霞照座隅。即向周回岩下看，似看曾进画图无。】
题天回驿 唐诗：【翠驿红亭近玉京，梦魂犹是在青城。比来出看江山景，却被江山看出行。】
三学山夜看圣灯 唐诗：【圣灯千万炬，旋向碧空生。细雨湿不暗，好风吹更明。磬敲金地响，僧唱梵天声。若说无心法，此光如有情。】
和题丹景山至德寺 唐诗：【丹景山头宿梵宫，玉轮金辂驻虚空。军持无水注寒碧，兰若有花开晚红。武士尽排青嶂下，内人皆在讲筵中。我家帝子传王业，积善终期四海同。】
游丈人观谒先帝御容 唐诗：【共谒御容仪，还同在禁闱。笙歌喧宝殿，彩仗耀金徽。清泪沾罗袂，红霞拂绣衣。九疑山水远，无路继湘妃。】
题金华宫 唐诗：【碧烟红雾漾人衣，宿雾苍苔石径危。风巧解吹松上曲，蝶娇频采脸边脂。同寻僻境思携手，暗指遥山学画眉。好把身心清净处，角冠霞帔事希夷。】
题彭州阳平化 唐诗：【云浮翠辇届阳平，真似骖鸾到上清。风起半厓闻虎啸，雨来当面见龙行。晚寻水涧听松韵，夜上星坛看月明。长恐前身居此境，玉皇教向锦城生。】
甘州曲 唐诗：【画罗裙，能解束。称腰身，柳眉桃脸不胜春。薄媚足精神，可惜沦落在风尘。】
醉妆词 唐诗：【者边走，那边走，只是寻花柳。那边走，者边走，莫厌金杯酒。】
上元夫人 唐诗：【思量往事一愁容，阿母曾邀到汉宫。城阙不存人不见，茂陵荒草恨无穷。】
太真 唐诗：【春梦悠扬生下界，一堪成笑一堪悲。马嵬不是无情地，自遇蓬莱睡觉时。】
王母 唐诗：【沧海成尘几万秋，碧桃花发长春愁。不来便是数千载，周穆汉皇何处游。】
后土夫人 唐诗：【偶引群仙到世间，熏风殿里醉华筵。等闲贪赏不归去，愁杀韦郎一觉眠。】
弄玉 唐诗：【采凤飞来到禁闱，便随王母驻瑶池。如今记得秦楼上，偷见萧郎恼妾时。】
麻姑 唐诗：【世间何事不潸然，得失人情命不延。适向蔡家厅上饮，回头已见一千年。】
赠别唐太师道袭 唐诗：【丱岁便将为肘腋，二纪何曾离一日。更深犹尚立案前，敷奏柔和不伤物。今朝荣贵慰我心，双旌引向重城出。褒斜旧地委勋贤，从此生灵永泰息。】
示柳珵 唐诗：【兴一沙衰恒河沙，兔而罝，犬而拿，牛虎相交与角牙，宝檀终不灭其华。】
金锁诗 唐诗：【玉烛制袍夜，金刀呵手裁。锁寄千里客，锁心终不开。】
寄兄 唐诗：【涉江今日恨偏多，援笔长吁欲奈何。倘使泪流西去得，便应添作锦江波。】
梦康仙示诗 唐诗：【卖药因循未得还，却因耽酒到人间。有心只恋琵琶坂，无意更登山上山。】
戏题画 唐诗：【唤出眼，何用苦深藏。缩却鼻，何畏不闻香。】
石淙 唐诗：【奇峰嶾嶙箕山北，秀崿岧峣嵩镇南。地首地肺何曾拟，天目天台倍觉惭。树影蒙茏鄣叠岫，波深汹涌落悬潭。□愿紫宸居得一，永欣丹扆御通三。】
献李观察 唐诗：【湘江舞罢忽成悲，便脱蛮靴出绛帷。谁是蔡邕琴酒客，魏公怀旧嫁文姬。】
谢白乐天招 唐诗：【山僧野性好林泉，每向岩阿倚石眠。不解栽松陪玉勒，惟能引水种金莲。白云乍可来青嶂，明月难教下碧天。城市不能飞锡去，恐妨莺啭翠楼前。】
答智威偈 其一 唐诗：【念想由来幻，性自无终始。若得此中意，长波当自止。】
答智威偈 其二 唐诗：【虚无是实体，人我何所存。妄情不须息，即汎般若船。】
奉和窦使君同恭法师咏高僧二首 竺佛图澄 唐诗：【大誓悯涂炭，乘机入生死。中州法既弘，葛陂暴亦止。乳孔光一室，掌镜彻千里。道盛咒莲华，灾生吟棘子。埋石缘虽谢，流沙化方始。】
奉和窦使君同恭法师咏高僧二首 释僧肇 唐诗：【般若唯绝凿，涅槃固无名。先贤未始觉，之子唱希声。秦王嗟理诣，童寿揖词清。徽音闻庐岳，精难动中京。适验方袍里，奇才复挺生。】
秋日游东山寺寻殊昙二法师 唐诗：【木落树萧椮，水清流㵳寂。属此悲哉气，复兹羁旅戚。奚用写烦忧，山泉恣游历。万丈窥深涧，千寻仰绝壁。傍岭竹参差，缘崖藤幂䍥。行行极幽邃，去去逾空寂。果值息心侣，乔枝方挂锡。围绕悉栴檀，纯良岂沙砾。妙法诚无比，深经解怨敌。心欢即顶礼，道存仍目击。慧刀幸已逢，疑网于焉析。岂直却烦恼，方期拯沈溺。】
句 唐诗：【如蒙一被服，方堪称福田。】
付法颂 唐诗：【心地含情种，法雨即花生。自悟花情种，菩提果自成。】
拟达摩和尚颂二首 其一 唐诗：【心地邪花放，五叶逐根随。共造无明业，见被业风吹。】
拟达摩和尚颂二首 其二 唐诗：【心地正花放，五叶逐根随。共修般若惠，当来佛菩提。】
临灭偈 唐诗：【兀兀不修善，腾腾不造恶。寂寂断见闻，荡荡心无著。】
偈 其一 唐诗：【菩提本无树，明镜亦无台。本来无一物，何处惹尘埃。】
偈 其二 唐诗：【心是菩提树，身为明镜台。明镜本清净，何处染尘埃？】
无相颂 唐诗：【愚人修福不修道，谓言修福而是道。布施供养福无边，心中三恶元来造。若将修福欲灭罪，后世得福罪元在。若解向心除罪缘，各自性中真忏悔。若悟大乘真忏悔，除邪行正即无罪。学道之人能自观，即与悟人同一类。大师令传此顿教，愿学之人同一体。若欲当来觅本身，三毒恶缘心中洗。努力修道莫悠悠，忽然虚度一世休。若遇大乘顿教法，虔诚合掌至心求。】
示法达偈三首 其一 唐诗：【礼本折慢幢，头奚不至地？有我罪即生，亡功福无比。】
示法达偈三首 其二 唐诗：【汝今名法达，勤诵未休歇。空诵但循声，明心号菩萨。汝今有缘故，吾今为汝说。但信佛无言，莲华从口发。】
示法达偈三首 其三 唐诗：【心迷法华转，心悟转法华。诵经久不明，与义作雠家。无念念即正，有念念成邪。有无俱不计，长御白牛车。】
示智通偈 唐诗：【自性具三身，发明成四智。不离见闻缘，超然登佛地。吾今为汝说，谛信永无迷。莫学驰求者，终日说菩提。】
示智通偈 唐诗：【大圆镜智性清净，平等性智心无病。妙观察智见非功，成所作智同圆镜。五八六七果因转，但用名言无实性。若于转处不留情，繁兴永处那伽定。】
示智常偈 唐诗：【不见一法存无见，不似浮云遮日面。不知一法守空知，还如太虚生闪电。此之知见瞥然兴，错认何曾解方便。汝当一念自知非，自己灵光常显现。】
自性真佛解脱颂 唐诗：【真如净性是真佛，邪见三毒是真魔。邪见之人魔在舍，正见知人魔则过。性中邪见三毒生，即是魔王来住舍。正见忽除三毒心，魔变成佛真无假。化身报身及法身，三身元本是一身。若向身中觅自见，即是成佛菩提因。本从化身生净性，净性常在化身中。性使化身行正道，当来圆满真无穷。淫性本是清净因，除淫即无净性身。性中但自离五欲，见性刹那即是真。今生若悟顿教门，悟即眼前见世尊。若欲修行云觅佛，不知何处欲求真。若能心中自见真，有真即是成佛因。自不求真外觅佛，去觅总是大痴人。顿教法者是西流，救度世人须自修。今报世间学道者，不于此见大悠悠。】
修行颂 唐诗：【说通及心通，如日处虚空。惟传顿教法，出世破邪宗。教即无顿渐，迷悟有迟疾。若学顿教法，愚人不可悉。说即须万般，合离还归一。烦恼暗宅中，常须生惠日。邪来因烦恼，正来烦恼除。邪正悉不用，清净至无馀。菩提本清净，起心即是妄。净性在妄中，但正除三障。世间若修道，一切尽不妨。常见自己过，与道即相当。色类自有道，离道别觅道。觅道不见道，到头还自恼。若欲见真道，行正即是道。自若无正心，暗行不见道。若真修道人，不见世间过。若见世间非，自非却是左。他非我无罪，我非自有罪。但自去非心，打破烦恼碎。若欲化愚人，是须有方便。勿令彼有疑，即有菩提现。法元在世间，于世出世间。勿离世间上，外求出世间。邪见是世间，正见出世间。邪正悉打却，菩提性宛然。此但是顿教，亦名为大乘。迷来经累劫，悟则刹那间。】
僧举卧轮禅师偈作此相示 唐诗：【惠能没伎俩，不断百思想。对镜心数起，菩提作么长。】
无相颂 唐诗：【心平何劳持戒，行直何用修禅？恩则孝养父母，义则上下相怜。让则尊卑和睦，忍则众恶无喧。若能钻木取火，淤泥定生红莲。苦口的是良药，逆耳必是忠言。改过必生智慧，护短心内非贤。日用常行饶益，成道非由施钱。菩提祇向心觅，何劳向外求玄。听说依此修行，天堂祇在目前。】
示志诚偈二首 其一 唐诗：【生来坐不卧，死去卧不坐。一具臭骨头，何为立功过。】
示志诚偈二首 其二 唐诗：【心地无非自性戒。心地无痴自性慧。心地无乱自性定。不增不减自金刚，身去身来本三昧。】
南天路言怀 唐诗：【月夜瞻{日阝}路，浮云飒飒归。减书参去便，风急不听回。我国天岸北，他邦地角西。日南无有雁，谁为向林飞。】
哀求法汉僧 唐诗：【故里灯无主，他方宝树摧。神灵去何处，玉貌已成灰。忆想哀情切，悲君愿不随。孰知乡国路，空见白云归。】
摩诃罗国娑般檀寺述志 唐诗：【不虑菩提远，焉将鹿苑遥。祇愁悬路险，非意业风飘。八塔难诚见，参著经劫烧。何其人愿满，目睹在今朝。】
弄珠吟 唐诗：【落落明珠耀百千，森萝万像镜中悬。光透三千越大千，四生六类一灵源。凡圣闻珠谁不羡，瞥起心求浑不见。对面看珠不识珠，寻珠逐物当时变。千般万般况珠喻，珠离百非超四句。只这珠生是不生，非为无生珠始住。如意珠，大圆镜，亦有人中唤作性。分身百亿我珠分，无始本净如今净。日用真珠是佛陀，何劳逐物浪波波。隐现则今无二相，对面看珠识得摩。】
贻白永年诗 唐诗：【清秋无所事，乘露出遥天。凭仗樵人语，相期白永年。】
写真 唐诗：【图形期自见，自见却伤神。已是梦中梦，更逢身外身。水花凝幻质，墨彩染空尘。堪笑予兼尔，俱为未了人。】
病后作 唐诗：【未得忘身法，此身终未安。病肠犹可洗，瘦骨不禁寒。药少心情饵，经无气力看。悠悠片云质，独对夕阳残。】
效古 唐诗：【荣辱又荣辱，一何翻与覆。人生百岁中，孰肯死前足。玄鬓忽如丝，青丛不再绿。自古争名徒，黄金是谁禄。】
设缸面酒款萧翼探得来字 唐诗：【初酝一缸开，新知万里来。披云同落寞，步月共裴回。夜久孤琴思，风长旅雁哀。非君有秘术，谁照不然灰。】
在唐忆本乡 唐诗：【日边瞻日本，云里望云端。远游劳远国，长恨苦长安。】
与朝主人 唐诗：【钟鼓沸城闉，戎蕃预国亲。神明今汉主，柔远静胡尘。琴歌马上怨，杨柳曲中春。唯有关山月，偏迎北塞人。】
诗 唐诗：【流水涓涓芹努芽，织乌西飞客还家。荒村无人作寒食，殡宫空对棠梨花。】
月夜吟 唐诗：【夜月明皎皎，绿波空悠悠。】
刺安南事诗 唐诗：【南荒不择吏，致我交趾覆。联绵三四年，致我交趾辱。懦者斗则退，武者兵益黩。军容满天下，战将多金玉。刮得齐民疮，分为猛士禄。雄雄许昌师，忠武冠其族。去为万骑风，住为一川肉。时有残卒回，千门万户哭。哀声动闾里，怨气成山谷。谁能听鼓声，不忍看金镞。念此堪泪流，悠悠颍川绿。】
沙门崇惠登刀梯歌 唐诗：【百尺凌空倚剑梯，千峰回拔接天霓。鏖炉霜明鸟道斋，龙泉金镮生虹蜺。刀为树，剑作山，应真飞锡游其间。一步一登，挥手攀毛，七星灿烂光斑斑。干将剑刃两离披，碧光焰，上人履之不为崄。镆铘刀，铦锋锐锷可吹毛，如今蹈之不足劳。白若雪，青如冰，龟甲鱼鳞几百层，四部睹之，战战兢兢，万仞峰头见一僧。宾铁文，青蛇色，茜{艹/竦}峥嵘寒岌嶷。不伤不损难可测，方是大悲解脱力。自古武臣矜剑术，舞之投之皆不失。视之胆摄身慄慄，谁道挥戈移白日？李广旧传百战功，何如今日见神通？紫衣襜襜飞入空，出没纵横蹈刃兮，蹈刃兮光翡翠，黯黯精光和能利。】
咏鹊 唐诗：【绕树栖难定，填河尚未期。旧来能□语，试为报归时。】
诗 唐诗：【九重天子人中贵，五等诸侯阃外尊。争似布衣云水客，不将名字挂乾坤。】
句 唐诗：【穷花常闭户，秋城闻捣衣。树回早秋色，川长迟落晖。】
江南曲五首 其一 唐诗：【长干斜路北，近浦是儿家。有意来相访，明朝出浣纱。】
江南曲五首 其二 唐诗：【发向横塘口，船开值急流。知郎旧时意，且请拢船头。】
江南曲五首 其三 唐诗：【昨暝逗南陵，风声波浪阻。入浦不逢人，归家谁信汝。】
江南曲五首 其四 唐诗：【未晓已成妆，乘潮去茫茫。因从京口渡，使报邵陵王。】
江南曲五首 其五 唐诗：【始下芙蓉楼，言发琅琊岸。急为打船开，恶许傍人见。】
长宁公主旧山池 唐诗：【平阳旧池馆，寂寞使人愁。座卷流黄簟，帘垂白玉钩。庭闲花自落，门闭水空流。追想吹箫处，应随仙鹤游。】
京中守岁 唐诗：【守岁多然烛，通宵莫掩扉。客愁当暗满，春色向明归。玉斗巡初匝，银河落渐微。开正献岁酒，千里间庭闱。】
剡溪馆闻笛 唐诗：【夜久闻羌笛，寥寥虚客堂。山空响不散，溪静曲宜长。草木生边气，城池泛夕凉。虚然异风出，髣髴宿平阳。】
和荐福寺英公新搆禅堂 唐诗：【上人久弃世，中道自忘筌。寂照出群有，了心清众缘。所以于此地，筑馆开青莲。果药罗砌下，烟虹垂户前。咒中洒甘露，指处流香泉。禅远目无事，体清宵不眠。枳闻庐山法，松入汉阳禅。一枕西山外，虚舟常浩然。】
越裳贡白雉 唐诗：【圣哲承休运，伊夔列上台。覃恩丹徼远，入贡素翚来。北阙欣初见，南枝顾未回。敛容残雪净，矫翼片云开。驯扰将无惧，翻飞幸不猜。甘从上林里，饮啄自徘徊。】
戏赠姚侍御 唐诗：【繁霜晓幕鸣柏乌，待子兽炭然金炉。重门启锁紫髯胡，新披骢马陇西驹。头戴獬豸急晨趋，明光殿前见天子，今日应弹佞倖夫。】
馀杭醉歌赠吴山人 唐诗：【晓幕红襟燕，春城白项乌。只来梁上语，不向府中趋。城头坎坎鼓声曙，满庭新种樱桃树。桃花昨夜撩乱开，当轩发色映楼台。十千兑得馀杭酒，二月春城长命杯。酒后留君待明月，还将明月送君回。】
赠朱中书 唐诗：【十年种田滨五湖，十年遭涝尽为芜。频年井税常不足，今年缗钱谁为输。东邻转谷五之利，西邻贩缯日已贵。而我守道不迁业，谁能肯敢效此事。紫微侍郎白虎殿，出入通籍回天眷。晨趋綵笔柏梁篇，昼出雕盘大官膳。会应怜尔居素约，可即长年守贫贱。】
句 唐诗：【雨鸣鸳瓦收炎气，风卷珠帘送晓凉。】
小苑春望宫池柳色 唐诗：【小苑春初望，宫池柳色轻。低昂含晓景，萦转带新晴。似盖芳初合，如丝荫渐成。依依连水暗，袅袅出墙明。虽以阳和发，能令旅思生。他时花满路，从此接迁莺。】
琢玉 唐诗：【卞玉何时献，初疑尚在荆。琢来闻制器，价衒胜连城。虹气冲天白，云浮入信贞。佩为廉节德，杯作侈奢名。露璞方期辨，雕文幸既成。他山岂无石，宁及此时呈。】
和主司王起 唐诗：【公心独立副天心，三辖春闱冠古今。兰署门生皆入室，莲峰太守别知音。同升翰苑时名重，遍历朝端主意深。新有受恩江海客，坐听朝夕继为霖。】
塞下曲 唐诗：【北风鸣晚角，雨雪塞云低。烽举战军动，天寒征马嘶。出营红旆展，过碛暗沙迷。】
归閒诗二十韵 唐诗：【漳北遥开郡，泉南久罢屯。归寻初旅寓，喜作旧乡邻。好鸟鸣檐竹，村黎爱幕臣。土音今听惯，民俗始知淳。烽火无传警，江山已净尘。天开一岁暖，花发四时春。杂卉三冬绿，嘉禾两度新。俚歌声靡曼，秫酒味温醇。锦苑来丹荔，清波出素鳞。芭蕉金剖润，龙眼玉生津。蜜取花间露，柑藏树上珍。醉宜藷蔗沥，睡稳木棉茵。茉莉香篱落，榕阴浃里闉。雪霜偏避地，风景独推闽。辞国来诸属，于兹缔六亲。追随情语好，问馈岁时频。相访朝和夕，浑忘越与秦。功成在炎域，事定有閒身。词赋聊酬和，才名任隐沦。呼童多种植，长是此方人。】
冬日到泉郡次九龙江与诸公唱和十三韵 唐诗：【迢递千重险，崎岖一路通。山深迷白日，林冬豁苍穹。正值严冬际，浑如春昼中。泉醴开名郡，江清稳卧龙。天涯寒不至，地角气偏融。橘列丹青树，槿抽锦绣丛。秋馀甘菊艳，岁迫丽春红。麦陇披蓝远，榕庄拔翠雄。减衣游别坞，赤脚走村童。日出喧乌鹊，沙晴落雁鸿。池澌含晚照，岭黛彻寒空。风景无终始，乾坤有异同。但思乡国迥，薄暮起心忡。】
月夜 唐诗：【涧水潺潺声不绝，溪垄茫茫野花发。自去自来人不知，归时唯对空山月。】
五言诗二首 其一 唐诗：【写书今日了，先生莫嫌迟。明朝是假日，早放学生归。】
五言诗二首 其二 唐诗：【他道侧书易，我道侧书难。侧书还侧读，还须侧眼看。】
歌 唐诗：【黑白两回开佛眼，不系一法出莲丛。真空不坏灵智性，妙用恒常无作功。圣智本来成佛道，寂光非照自圆通。】
送陈七还广陵 唐诗：【风流谁代子，虽有旧无双。欢酒言相送，愁弦意不降。落花馥河道，垂杨拂水窗。海潮与春梦，朝夕广陵江。】
赠别江头 唐诗：【东南飞鸟处，言是故乡天。江上风花晚，君行定几千。计程频破月，数别屡开年。明岁浔阳水，相思寄采莲。】
三日绿潭篇 唐诗：【春潭滉漾接隋宫，宫阙连延潭水东。蘋苔嫩色涵波绿，桃李新花照底红。垂菱布藻如妆镜，丽日晴天相照映。素影沈沈对蝶飞，金沙砾砾窥鱼泳。佳人祓禊赏韶年，倾国倾城并可怜。拾翠总来芳树下，踏青争绕绿潭边。公子王孙恣游玩，沙阳水曲情无厌。禽浮似挹羽觞杯，鳞跃疑投水心剑。金鞍玉勒骋轻肥，落絮红尘拥路飞。绿水残霞催席散，画楼初月待人归。】
仗剑行 唐诗：【昨夜星官动紫微，今年天子用武威。登车一呼风雷动，遥震阴山撼巍巍。胡骄子，当见旄头蚀应死。愿骑单马仗天威，挼取长绳缚虏归。仗剑遥叱路傍子，匈奴头血溅君衣。】
献卢尚书 唐诗：【荷衣拭泪几回穿，欲谒朱门抵上天。不是尚书轻下客，山家无物与王权。】
河上逢落花 唐诗：【河水浮落花，花流东不息。应见浣纱人，为道长相忆。】
题情人药栏 唐诗：【敛眉语芳草，何许太无情。正见离人别，春心相向生。】
五日观妓 唐诗：【西施谩道浣春纱，碧玉今时斗丽华。眉黛夺将萱草色，红裙妒杀石榴花。新歌一曲令人艳，醉舞双眸敛鬓斜。谁道五丝能续命，却令今日死君家。】
咏帘 唐诗：【玳瑁昔称华，玲珑薄绛纱。钩衔门势曲，节乱水纹斜。日弄长飞鸟，风摇不卷花。自当分内外，非是为骄奢。】
骢马 唐诗：【金络青骢白玉鞍，长鞭紫陌野游盘。朝驱东道尘恒灭，暮到河源日未阑。汗血每随边地苦，蹄伤不惮陇阴寒。君能一饮长城窟，为报天山行路难。】
小山歌 唐诗：【人说淮南有小山，淮王昔日此登仙。城中鸡犬皆飞去，山上坛场今宛然。世人贵身不贵寿，共笑华阳洞天口。不知金石变长年，谩在人间恋携手。君能举帆至淮南，家住盱眙余先谙。桐柏乱流平入海，茱萸一曲沸成潭。忆记来时魂悄悄，想见仙山众峰小。今日长歌思不堪，君行为报三青鸟。】
杂曲歌辞 茱萸女 唐诗：【山阴柳家女，九日采茱萸。复得东邻伴，双为陌上姝。插枝著高髻，结子置长裾。作性常迟缓，非关诧丈夫。平明折林樾，日入返城隅。侠客要罗袖，行人挑短书。蛾眉自有主，年少莫踟蹰。】
题江潮庄壁 唐诗：【田家喜秋熟，岁晏林叶稀。禾黍积场圃，?梨垂户扉。野闲犬时吠，日暮牛自归。时复落花酒，茅斋堪解衣。】
龙池春草 唐诗：【暖积龙池绿，晴连御苑春。迎风茎未偃，裛露色犹新。苒苒分阶砌，离离杂荇蘋。细丛依远渚，疏影落轻沦。迟引萦花蝶，偏宜拾翠人。那怜献赋者，惆怅惜兹辰。】
驾幸新丰温泉宫献诗三首 其一 唐诗：【三冬季月景龙年，万乘观风出灞川。遥看电跃龙为马，回瞩霜原玉作田。】
驾幸新丰温泉宫献诗三首 其二 唐诗：【鸾旂掣曳拂空回，羽骑骖驔蹑景来。隐隐骊山云外耸，迢迢御帐日边开。】
驾幸新丰温泉宫献诗三首 其三 唐诗：【翠幕珠帏敞月营，金罍玉斝泛兰英。岁岁年年常扈跸，长长久久乐升平。】
游长宁公主流杯池二十五首 其一 唐诗：【攀藤招逸客，偃桂协幽情。水中看树影，风里听松声。】
游长宁公主流杯池二十五首 其二 唐诗：【携琴侍叔夜，负局访安期。不应题石壁，为记赏山时。】
游长宁公主流杯池二十五首 其三 唐诗：【泉石多仙趣，岩壑写奇形。欲知堪悦耳，唯听水泠泠。】
游长宁公主流杯池二十五首 其四 唐诗：【岩壑恣登临，瑩目复怡心。风篁类长笛，流水当鸣琴。】
游长宁公主流杯池二十五首 其五 唐诗：【懒步天台路，惟登地肺山。幽岩仙桂满，今日恣情攀。】
游长宁公主流杯池二十五首 其六 唐诗：【暂游仁智所，萧然松桂情。寄言栖遁客，勿复访蓬瀛。】
游长宁公主流杯池二十五首 其七 唐诗：【瀑溜晴疑雨，丛篁昼似昏。山中真可玩，暂请报王孙。】
游长宁公主流杯池二十五首 其八 唐诗：【傍池聊试笔，倚石旋题诗。豫弹山水调，终拟从钟期。】
游长宁公主流杯池二十五首 其九 唐诗：【横铺豹皮褥，侧带鹿胎巾。借问何为者，山中有逸人。】
游长宁公主流杯池二十五首 其十 唐诗：【沁水田园先自多，齐城楼观更无过。倩语张骞莫辛苦，人今从此识天河。】
游长宁公主流杯池二十五首 其十一 唐诗：【参差碧岫耸莲花，潺湲绿水瑩金沙。何须远访三山路，人今已到九仙家。】
游长宁公主流杯池二十五首 其十二 唐诗：【凭高瞰险足怡心，菌阁桃源不暇寻。馀雪依林成玉树，残霙点岫即瑶岑。】
九月九日上幸慈恩寺登浮图群臣上菊花寿酒 唐诗：【帝里重阳节，香园万乘来。却邪萸入佩，献寿菊传杯。塔类承天涌，门疑待佛开。睿词悬日月，长得仰昭回。】
綵书怨 唐诗：【叶下洞庭初，思君万里馀。露浓香被冷，月落锦屏虚。欲奏江南曲，贪封蓟北书。书中无别意，惟怅久离居。】
游长宁公主流杯池二十五首 其十三 唐诗：【玉环腾远创，金埒荷殊荣。弗玩珠玑饰，仍留仁智情。凿山便作室，凭树即为楹。公输与班尔，从此遂韬声。】
游长宁公主流杯池二十五首 其十四 唐诗：【登山一长望，正遇九春初。结驷填街术，闾阎满邑居。斗雪梅先吐，惊风柳未舒。直愁斜日落，不畏酒尊虚。】
游长宁公主流杯池二十五首 其十五 唐诗：【霁晓气清和，披襟赏薜萝。玳瑁凝春色，琉璃漾水波。跂石聊长啸，攀松乍短歌。除非物外者，谁就此经过。】
游长宁公主流杯池二十五首 其十六 唐诗：【暂尔游山第，淹留惜未归。霞窗明月满，涧户白云飞。书引藤为架，人将薜作衣。此真攀玩所，临睨赏光辉。】
游长宁公主流杯池二十五首 其十七 唐诗：【放旷出烟云，萧条自不群。漱流清意府，隐几避嚣氛。石画妆苔色，风梭织水文。山室何为贵？唯馀兰桂熏。】
游长宁公主流杯池二十五首 其十八 唐诗：【策杖临霞岫，危步下霜蹊。志逐深山静，途随曲涧迷。渐觉心神逸，俄看云雾低。莫怪人题树，祗为赏幽栖。】
驾幸三会寺应制 唐诗：【释子谈经处，轩臣刻字留。故台遗老识，残简圣皇求。驻跸怀千古，开襟望九州。四山缘塞合，二水夹城流。宸翰陪瞻仰，天杯接献酬。太平词藻盛，长愿纪鸿休。】
奉和圣制立春日侍宴内殿出剪綵花应制 唐诗：【密叶因裁吐，新花逐剪舒。攀条虽不谬，摘橤讵知虚。春至由来发，秋还未肯疏。】
游长宁公主流杯池二十五首 其十九 唐诗：【逐仙赏，展幽情。踰昆阆，迈蓬瀛。】
游长宁公主流杯池二十五首 其二十 唐诗：【游鲁馆，陟秦台。污山壁，愧琼瑰。】
游长宁公主流杯池二十五首 其二十一 唐诗：【檀栾竹影，飙䫻松声。不烦歌吹，自足娱情。】
游长宁公主流杯池二十五首 其二十二 唐诗：【仰循茅宇，俯眄乔枝。烟霞问讯，风月相知。】
游长宁公主流杯池二十五首 其二十三 唐诗：【枝条郁郁，文质彬彬。山林作伴，松桂为邻。】
游长宁公主流杯池二十五首 其二十四 唐诗：【清波汹涌，碧树冥蒙。莫怪留步，因攀桂丛。】
游长宁公主流杯池二十五首 其二十五 唐诗：【莫论圆峤，休说方壶。何如鲁馆，即是仙都。】
句 唐诗：【势如连璧友，心似臭兰人。】
西域寺 唐诗：【众美仍罗列，群英已古今。也知生死分，那得不伤心。】
余以咸亨元年在西京寻听于时与并部处一法师莱州弘祎论师更有三二诸德同契鹫岭标心觉树然而一公属母亲之年老遂怀恋于并州祎师遇玄瞻于江宁乃叙情于安养玄逵既到广府复阻先期唯与晋州小僧善行同去神州故友索尔分飞印度新知冥焉未会此时踯躅难以为怀戏拟四愁聊题两绝 其一 唐诗：【我行之数万，愁绪百重思。那教六尺影，独步五天陲。】
余以咸亨元年在西京寻听于时与并部处一法师莱州弘祎论师更有三二诸德同契鹫岭标心觉树然而一公属母亲之年老遂怀恋于并州祎师遇玄瞻于江宁乃叙情于安养玄逵既到广府复阻先期唯与晋州小僧善行同去神州故友索尔分飞印度新知冥焉未会此时踯躅难以为怀戏拟四愁聊题两绝 其二 唐诗：【上将可陵师，匹士志难移。如论惜短命，何得满长祇。】
道希法师求法西域终于庵摩罗跋国后因巡礼希公住房伤其不幸聊题一绝 唐诗：【百苦忘劳独进影，四恩在念契流通。如何未尽传灯志，溘然于此遇途穷。】
玄逵律师言离广府还望桂林去留怆然自述赠怀 唐诗：【标心之梵宇，运想入仙洲。婴痼乖同好，沈情阻若抽。叶落乍难聚，情离不可收。何日乘杯至，详观演法流。】
题取经诗 唐诗：【晋宋齐梁唐代间，高僧求法离长安。去人成百归无十，后者安知前者难。路远碧天唯冷结，沙河遮日力疲殚。后贤如未谙斯旨，往往将经容易看。】
与无行禅师同游鹫岭瞻奉既讫遐眺乡关无任殷忧聊述所怀为杂言诗 唐诗：【观化祇山顶，流睇古王城。万载池犹洁，千年苑尚清。髣髴影坚路，摧残广胁?。七宝仙台亡旧迹，四彩天花绝雨声。声华日以远，自恨生何晚。既伤火宅眩中门，还嗟宝渚迷长坂。步陟平郊望，心游七海上。扰扰三界溺邪津，浑浑万品亡真匠。唯有能仁独圆悟，廓尘静浪开玄路。创逢肌命弃身城，更为求人崩意树。持囊毕契戒珠净，被甲要心忍衣固。三祇不倦陵二车，一足忘劳超九数。定潋江清沐久结，智剑霜凝斩新雾。无边大劫无不脩，六时悯生遵六度。度有流光功德收，金河示灭归常住。鹤林权唱演功周，圣徒往昔传馀响。龙宫秘典海中探，石室真言山处仰。流教在兹辰，传芳代有人。沙河雪岭迷朝径，巨海鸿崖乱夜津。入万死，求一生。投针偶穴非同喻，束马悬车岂等程。不徇今身乐，无祈后代荣。誓舍危躯追胜义，咸希毕契传灯情。劳歌勿复陈，延眺且周巡。东睇女峦留二迹，西驰鹿苑去三轮。北睨舍城池尚在，南睎尊岭穴犹存。五峰秀，百池分。粲粲鲜花明四曜，辉辉道树镜三春。扬锡指山阿，携步上祇陀。既睹如来叠衣石，复观天授迸馀峨。伫灵镇梵岳，凝思遍生河。金花逸掌仪前奉，芳盖陵虚殿后过。旋绕经行砌，目想如神契。回斯少福涧生津，共会龙华舍尘翳。】
在西国怀王舍城 唐诗：【游，愁。赤县远，丹思抽。鹫岭寒风驶，龙河激水流。既喜朝闻日复日，不觉年颓秋更秋。已毕耆山本愿城难遇，终望持经振锡住神州。】
南至日太史登台书云物 唐诗：【至日行时令，登台约礼文。官称伯赵氏，色辨五方云。昼漏听初发，阳光望渐分。司天为岁备，持简出人群。惠爱周微物，生灵荷圣君。长当有嘉瑞，郁郁复纷纷。】
送贺秘监归会稽诗 唐诗：【飞名紫府内，抗手白云乡。道与松乔匹，荣辞园绮行。夫君既鹤驾，幼子复霓裳。少别留宸藻，东南归路光。】
夏杪登越王楼临涪江望雪山寄朝中知友 唐诗：【巴西西北楼，堪望亦堪愁。山乱江回远，川清树欲秋。晴明中雪岭，烟霭下渔舟。写寄朝天客，知余恨独游。】
冬日野望寄李赞府 唐诗：【地际朝阳满，天边宿雾收。风兼残雪起，河带断冰流。北阙驰心极，南图尚旅游。登临思不已，何处得销愁。】
田家秋日送友 唐诗：【苍茫日初宴，遥野云初收。残雨北山里，夕阳东渡头。舟依渔溓合，水入田家流。何意君迷驾，山林应有秋。】
江上送友人 唐诗：【看尔动行棹，未收离别筵。千帆忽见及，乱却故人船。纷泊雁群起，逶迤沙溆连。长亭十里外，应是少人烟。】
闲居寄薛华 唐诗：【隐几读黄老，闲居耳目清。僻居人事少，多病道心生。雨洗山林湿，鸦鸣池馆晴。晚来因废卷，行药至西城。】
春山夜月 唐诗：【春山多胜事，赏玩夜忘归。掬水月在手，弄花香满衣。兴来无远近，欲去惜芳菲。南望鸣钟处，楼台深翠微。】
宿蓝田山口奉寄沈员外 唐诗：【山暝飞群鸟，川长泛四邻。烟归河畔草，月照渡头人。朋友怀东道，乡关恋北辰。去留无所适，岐路独迷津。】
自吟 唐诗：【出身三十年，发白衣犹碧。日暮倚朱门，从朱污袍赤。】
郊庙歌辞 释奠武成王乐章 奠币登歌 唐诗：【管磬升，膻芗集。上公进，嘉币执。信以通，僾如及。恢帝功，锡后邑。四维张，百度立。绵亿载，邈难挹。】
释奠武成王乐章 迎俎酌献 唐诗：【五齐絜，九牢硕。梡橛循，罍斝涤。进具物，扬鸿绩。和奏发，高灵寂。虔告终，繁祉锡。昭秩祀，永无易。】
释奠武成王乐章 亚献终献 唐诗：【贰觞以献，三变其终。顾此非馨，尚达斯衷。茅缩可致，神歆载融。始神翊周，拯溺除凶。时维降祐，永绝兴戎。】
释奠武成王乐章 迎神 唐诗：【卜畋不从，兆发非熊。乃倾荒政，爰佐一戎。盛烈载垂，命祀维崇。日练上戊，宿严閟宫。迎奏嘉至，感而遂通。】
释奠武成王乐章 送神 唐诗：【明祀方终，备乐斯阕。黝纁就瘗，豆笾告撤。肸蚃尚馀，光景云灭。返归虚极，神心则悦。】
长信宫 唐诗：【莫问古宫名，古宫空有城。惟应东去水，不改旧时声。】
洛中有怀 唐诗：【潺潺伊洛河，寂寞少恩波。銮驾久不幸，洛阳春草多。】
送魏山韦处士 唐诗：【阴阴亭际间，相顾惨离颜。一片云飞去，嵯峨空魏山。】
与僧话旧 唐诗：【草堂前有山，一见一相宽。处世贵僧静，青松因岁寒。他山逢旧侣，尽日话长安。所以闲行迹，千回绕药栏。】
书怀 唐诗：【长安多路岐，西去欲何依。浮世祗如此，旧山长忆归。自离京国久，应已故人稀。好与孤云住，孤云无是非。】
书情 唐诗：【负郭有田在，年年长废耕。欲磨秋镜净，恐见白头生。未作一旬别，已过千里程。不知书与剑，十载两无成。】
友人亭松 唐诗：【俛仰不能去，如逢旧友同。曾因春雪散，见在华山中。何处有明月，访君听远风。相将归未得，各占石岩东。】
天南怀故人 唐诗：【独行千里尘，轧轧转征轮。一别已多日，总看成老人。洞庭雪不下，故国草应春。三月烟波暖，南风生绿蘋。】
长安逢隐者 唐诗：【征车千里至，碾遍六街尘。向此有营地，忽逢无事人。昔时颜未改，浮世路多新。且脱衣沽酒，终南山欲春。】
寻山 唐诗：【到此绝车轮，萋萋草树春。青山如有利，白石亦成尘。水阔应无路，松深不见人。如知巢与许，千载迹犹新。】
岁暮还家 唐诗：【东西流不驻，白日与车轮。残雪半成水，微风应欲春。几经他国岁，已减故乡人。回首长安道，十年空苦辛。】
过百牢关贻舟中者 唐诗：【蜀国少平地，方思京洛间。远为千里客，来度百牢关。帆影清江水，铃声碧草山。不因名与利，尔我各应闲。】
过洛阳城 唐诗：【古来利与名，俱在洛阳城。九陌鼓初起，万车轮已行。周秦时几变，伊洛水犹清。二月中桥路，鸟啼春草生。】
匣中琴 唐诗：【世人无正心，虫网匣中琴。何以经时废，非为娱耳音。独令高韵在，谁感隙尘深。应是南风曲，声声不合今。】
还家 唐诗：【为客忆归舍，归来还寂寥。壮时看欲过，白首固非遥。独酌几回醉，此愁终不销。犹残鸡与犬，驱去住山椒。】
客中月 唐诗：【离家凡几宵，一望一寥寥。新魄又将满，故乡应渐遥。独临彭蠡水，远忆洛阳桥。更有乘舟客，悽然亦驻桡。】
客中览镜 唐诗：【何当开此镜，即见发如丝。白日急于水，少年能几时。每逢芳草处，长返故园迟。所以多为客，蹉跎欲怨谁。】
春过函谷关 唐诗：【几度作游客，客行长苦辛。愁看函谷路，老尽布衣人。岁远关犹固，时移草亦春。何当名利息，遣此绝征轮。】
秋夕闻雁 唐诗：【星汉欲沈尽，谁家砧未休。忽闻凉雁至，如报杜陵秋。千树又黄叶，几人新白头。洞庭今夜客，一半却登舟。】
秋夜达萧关 唐诗：【扰扰浮梁路，人忙月自闲。去年为塞客，今夜宿萧关。辞国几经岁，望乡空见山。不知江叶下，又作布衣还。】
涂中作 唐诗：【西南千里程，处处有车声。若使地无利，始应人不营。天涯犹马到，石迹尚尘生。如此未曾息，蜀山终冀平。】
宿江口 唐诗：【南渡人来绝，喧喧雁满沙。自生江上月，长有客思家。半夜下霜岸，北风吹荻花。自惊归梦断，不得到天涯。】
斜谷道 唐诗：【乱峰连叠嶂，千里绿峨峨。蜀国路如此，游人车亦过。远烟当驿敛，骤雨逐风多。独忆紫芝叟，临风歌旧歌。】
游中梁山 唐诗：【僻地好泉石，何人曾陆沈。不知青嶂外，更有白云深。因此见乔木，几回思旧林。殷勤猿与鸟，唯我独何心。】
感情 唐诗：【东风吹草色，空使客蹉跎。不设太平险，更应游子多。几伤行处泪，一曲醉中歌。尽向青门外，东随渭水波。】
路傍草 唐诗：【春至始青青，香车碾已平。不知山下处，来向路傍生。每岁有人在，何时无马行。应随尘与土，吹满洛阳城。】
褒中即事 唐诗：【风吹残雨歇，云去有烟霞。南浦足游女，绿蘋应发花。远钟当半夜，明月入千家。不作故乡梦，始知京洛赊。】
题华山麻处士所居 唐诗：【贵贱各扰扰，皆逢朝市间。到此马无迹，始知君独闲。冰破听敷水，雪晴看华山。西风寂寥地，唯我坐忘还。】
赠王道士 唐诗：【日日市朝路，何时无苦辛。不随丹灶客，终作白头人。浮世度千载，桃源方一春。归来华表上，应笑北邙尘。】
高楼 唐诗：【远天明月出，照此谁家楼。上有罗衣裳，凉风吹不休。】
咏汉高祖 唐诗：【百战方夷项，三章且代秦。功归萧相国，气尽戚夫人。】
咏项羽 唐诗：【北伐虽全赵，东归不王秦。空歌拔山力，羞作渡江人。】
早春洛阳荅杜审言 唐诗：【梓泽年光往复来，杜霸游人去不回。若非载笔登麟阁，定是吹箫伴凤台。路傍桃李花犹嫩，波上芙蕖叶未开。分明寄语长安道，莫教留滞洛阳才。】
咏云 唐诗：【瑞云千里映，祥辉四望新。随风乱鸟翅，汎水结鱼鳞。布叶疑临夏，开花讵待春。愿得承嘉景，无令掩桂轮。】
咏萤 唐诗：【卉草诚幽贱，枯朽绝因依。忽逢借羽翼，不觉生光辉。直念恩华重，长嗟报效微。方思助日月，为许愿曾飞。】
奉和圣制夏日游石淙山 唐诗：【九旗云布临嵩室，万骑星陈集颍川。瑞液含滋登禹膳，飞流荐响入虞弦。山扉野径朝花积，帐殿帷宫夏叶连。微臣献寿迎千寿，愿奉尧年倚万年。】
山上树 唐诗：【日暖上山路，鸟啼知已春。忽逢幽隐处，如见独醒人。石冷开常晚，风多落亦频。樵夫应不识，岁久伐为薪。】
友人南游不回因而有寄 唐诗：【相思春树绿，千里亦依依。鄠杜月频满，潇湘人未归。桂花风半落，烟草蝶双飞。一别无消息，水南车迹稀。】
长信宫二首 其一 唐诗：【簟凉秋气初，长信恨何如。拂黛月生指，解鬟云满梳。一从悲画扇，几度泣前鱼。坐听南宫乐，凉风摇翠裾。】
长信宫二首 其二 唐诗：【一失辇前恩，绮罗生暗尘。惟应深夜月，独伴向隅人。长信翠蛾老，昭阳红粉新。君心似秋节，不使草长春。】
东门路 唐诗：【东门车马路，此路在浮沈。白日若不落，红尘应更深。从来名利地，皆起是非心。所以青青草，年年生汉阴。】
早春山行 唐诗：【江草暖初绿，雁行皆北飞。异乡那久客，野鸟尚思归。十载过如梦，素心应已违。行行家渐远，更苦得书稀。】
江楼春望 唐诗：【楼下长江路，舟车昼不闲。鸟声非故国，春色是他山。一望云复水，几重河与关。愁心随落日，万里各西还。】
西归 唐诗：【不系与舟闲，悠悠吴楚间。羞将新白发，却到旧青山。一叶忽离树，几人同入关。长安家尚在，秋至又西还。】
访道者不遇 唐诗：【人间惟此路，长得绿苔衣。及户无行迹，游方应未归。平生无限事，到此尽知非。独倚松门久，阴云昏翠微。】
别故人 唐诗：【行子与秋叶，各随南北风。虽非千里别，还阻一宵同。过尽少年日，尚如长转蓬。犹为布衣客，羞入故关中。】
远水 唐诗：【悔作望南浦，望中生远愁。因知人易老，为有水东流。欲附故乡信，不逢归客舟。萋萋两岸草，又度一年秋。】
咏蝉 唐诗：【江头一声起，芳岁已难留。听此高林上，遥知故国秋。应催风落叶，似劝客回舟。不是新蝉苦，年年自有愁。】
夜与故人别 唐诗：【白日去难驻，故人非旧容。今宵一别后，何处更相逢？过楚水千里，到秦山几重。语来天又晓，月落满城钟。】
夜泊湘江 唐诗：【北风吹楚树，此地独先秋。何事屈原恨，不随湘水流。凉天生片月，竟夕伴孤舟。一作南行客，无成空白头。】
孤云 唐诗：【南北各万里，有云心更闲。因风离海上，伴月到人间。洛浦少高树，长安无旧山。裴回不可驻，漠漠又空还。】
南游 唐诗：【穷秋几日雨，处处生苍苔。旧国寄书后，凉天方雁来。露繁山草湿，洲暖水花开。去尽同行客，一帆犹未回。】
南游有感 唐诗：【杜陵无厚业，不得驻车轮。重到曾游处，多非旧主人。东风千岭树，西日一洲蘋。又渡湘江去，湘江水复春。】
客中 唐诗：【楚人歌竹枝，游子泪沾衣。异国久为客，寒宵频梦归。一封书未返，千树叶皆飞。南过洞庭水，更应消息稀。】
洛中晴望 唐诗：【九陌尽风尘，嚣嚣昼复昏。古今人不断，南北路长存。叶落上阳树，草衰金谷园。乱鸦归未已，残日半前轩。】
洛阳道 唐诗：【浮世若浮云，千回故复新。旋添青草冢，更有白头人。岁暮容将老，雪晴山欲春。行行车与马，不尽洛阳尘。】
送客东归 唐诗：【一听游子歌，秋计觉蹉跎。四海少平地，百川无定波。共惊年已暮，俱向客中多。又驾征轮去，东归事若何。】
送酂县董明府之任 唐诗：【南北行已久，怜君知苦辛。万家同草木，三载得阳春。东道听游子，夷门歌主人。空持语相送，应怪不沾巾。】
宿友生林居因怀贾区 唐诗：【绕屋树森森，多栖紫阁禽。暂过当永夜，微得话前心。入楚行应远，经湘恨必深。那堪对寒烛，更赋别离吟。】
寄友人 唐诗：【长安清渭东，游子迹重重。此去红尘路，难寻君马踪。昔时轻一别，渐老贵相逢。应恋嵩阳住，嵩阳饶古松。】
寄北客 唐诗：【穷边足风惨，何处醉楼台？家去几千里，月圆十二回。寒阡随日远，雪路向城开。游子久无信，年年空雁来。】
感情 唐诗：【青山长寂寞，南望独高歌。四海故人尽，九原新垄多。西沈浮世日，东注逝川波。不使年华驻，此生能几何。】
赠王隐者山居 唐诗：【石室扫无尘，人寰与此分。飞来南浦树，半是华山云。浮世几多事，先生应不闻。寒山满西日，空照雁成群。】
赠卖松人 唐诗：【入市虽求利，怜君意独真。斸将寒涧树，卖与翠楼人。瘦叶几经雪，淡花应少春。长安重桃李，徒染六街尘。】
过侯王故第 唐诗：【过此一酸辛，行人泪有痕。独残新碧树，犹拥旧朱门。歌歇云初散，檐空燕尚存。不知弹铗客，何处感新恩。】
夜寻僧不遇 唐诗：【数歇度烟水，渐非尘俗间。泉声入秋寺，月色遍寒山。石路几回雪，竹房犹闭关。不知双树客，何处与云闲。】
奉和九日幸临渭亭登高应制得樽字 唐诗：【御气三秋节，登高九曲门。桂筵罗玉俎，菊醴溢芳樽。遵渚归鸿度，承云舞鹤鶱。微臣滥陪赏，空荷圣明恩。】
赋得生刍一束 唐诗：【比玉人应重，为刍物自轻。向风倾弱叶，裛露示纤茎。茜练宜春景，芊绵对雨情。每惭蘋藻用，多谢?兰荣。孺子才虽远，公孙策未行。咨询如不弃，终冀及微生。】
闻莺 唐诗：【玉绳河汉晓纵横，万籁潜收莺独鸣。能将百啭清心骨，宁止闲窗梦不成。】
忆舍弟 唐诗：【衰门少兄弟，兄弟唯两人。饥寒各流浪，感念伤我神。夏期秋未来，安知无他因。不怨别天长，但愿见尔身。茫茫天地间，万类各有亲。安知汝与我，乖隔同胡秦。何时对形影，愤懑当共陈。】
野外行 唐诗：【老病无乐事，岁秋悲更长。穷郊日萧索，生意已苍黄。小弟发亦白，两男俱不强。有才且未达，况我非贤良。幸以朽钝姿，野外老风霜。寒鸦噪晚景，乔木思故乡。魏人宅蓬池，结网伫鳣鲂。水清鱼不来，岁暮空徬徨。】
巴女谣 唐诗：【巴女骑牛唱竹枝，藕丝菱叶傍江时。不愁日暮还家错，记得芭蕉出槿篱。】
买山吟 唐诗：【买得幽山属汉阳，槿篱疏处种桄榔。唯有猕猴来往熟，弄人抛果满书堂。】
江南曲 唐诗：【偶向江边采白蘋，还随女伴赛江神。众中不敢分明语，暗掷金钱卜远人。】
舟中月明夜闻笛 唐诗：【浦里移舟候信风，芦花漠漠夜江空。更深何处人吹笛，疑是孤吟寒水中。】
别旧山 唐诗：【旧伴同游尽却回，云中独宿守花开。自是去人身渐老，暮山流水任东来。】
别齐太守 唐诗：【花里南楼春夜寒，还如王屋上天坛。归山不道无明月，谁共相从到晓看。】
种树 唐诗：【一树新栽益四邻，野夫如到旧山春。树成多是人先老，垂白看他攀折人。】
寄周恽 唐诗：【家在荒陂长似秋，蓼花芹叶水虫幽。去年相伴寻山客，明月今宵何处游。】
寓意 唐诗：【自小看花长不足，江边寻得数株红。黄昏人散东风起，吹落谁家明月中。】
登古城 唐诗：【独上闲城却下迟，秋山惨惨冢累累。当时还有登城者，荒草如今知是谁。】
题美人 唐诗：【秦女窥人不解羞，攀花趁蝶出墙头。胸前空带宜男草，嫁得萧郎爱远游。】
赠碧玉 唐诗：【新绣笼裙豆蔻花，路人笑上返金车。霓裳禁曲无人解，暗问梨园弟子家。】
山中自述 唐诗：【三十无名客，空山独卧秋。病多知药性，年长信人愁。萤影竹窗下，松声茅屋头。近来心更静，不梦世间游。】
山中寄韦钲 唐诗：【懒成身病日，因醉卧多时。送客出溪少，读书终卷迟。幽窗闻坠叶，晴景见游丝。早晚来收药，门前有紫芝。】
山中寄樊仆射 唐诗：【却忆东溪日，同年事鲁儒。僧房闲共宿，酒肆醉相扶。天畔双旌贵，山中病客孤。无谋还有计，春谷种桑榆。】
公子行 唐诗：【少年初拜大长秋，半醉垂鞭见列侯。马上抱鸡三市斗，袖中携剑五陵游。玉箫金管迎归院，锦袖红妆拥上楼。更向院西新买宅，月波春水入门流。】
长安游 唐诗：【久卧长安春复秋，五侯长乐客长愁。绣帘朱毂逢花住，锦幨银珂触雨游。何处少年吹玉笛，谁家鹦鹉语红楼。年年只是看他贵，不及南山任白头。】
出塞 其一 唐诗：【葱岭秋尘起，全军取月支。山川引行阵，蕃汉列旌旗。转战疲兵少，孤城外救迟。边人逢圣代，不见偃戈时。】
出塞 其二 唐诗：【微雪军将出，吹笳天未明。观兵登古戍，斩将对双旌。分阵瞻山势，潜兵制马鸣。如今青史上，已有灭胡名。】
出塞 其三 唐诗：【单于骄爱猎，放火到军城。乘月调新马，防秋置远营。空山朱戟影，寒碛铁衣声。度水逢胡说，沙阴有伏兵。】
寻李逸人旧居 唐诗：【旧隐松林下，冲泉入两涯。琴书随弟子，鸡犬在邻家。茅屋长黄菌，槿篱生白花。幽坟无处访，恐是入烟霞。】
寻李暹 唐诗：【任性常多出，人来得见稀。市楼逢酒住，野寺送僧归。檐下悬秋叶，篱头晒褐衣。门前南北路，谁肯入柴扉。】
过张老园林 唐诗：【身老无修饰，头巾用白纱。开门朝扫径，辇水夜浇花。药气闻深巷，桐阴到数家。不愁还酒债，腰下有丹砂。】
夜会李太守宅 唐诗：【郡斋常夜埽，不卧独吟诗。把烛近幽客，升堂戴接䍦。微风吹冻叶，馀雪落寒枝。明日逢山伴，须令隐者知。】
饯司农宋卿立太尉碑了还江东 唐诗：【追立新碑日，怜君苦一身。远移深涧石，助立故乡人。草色荒坟绿，松阴古殿春。平生心已遂，归去得垂纶。】
春山居 唐诗：【独来多任性，惟与白云期。深处花开尽，迟眠人不知。水流山暗处，风起月明时。望见南峰近，年年懒更移。】
送韦判官归蓟门 唐诗：【桑乾归路远，闻说亦愁人。有雪常经夏，无花空到春。下营云外火，收马月中尘。白首从戎客，青衫未离身。】
送迁客二首 其一 唐诗：【得罪谁人送，来时不到家。白头无侍子，多病向天涯。莽苍凌江水，黄昏见塞花。如今贾谊赋，不漫说长沙。】
送迁客二首 其二 唐诗：【流人何处去，万里向江州。孤驿瘴烟重，行人巴草秋。上帆南去远，送雁北看愁。遍问炎方客，无人得白头。】
送张司直入单于 唐诗：【若过并州北，谁人不忆家。塞深无伴侣，路尽有平沙。碛冷唯逢雁，天春不见花。莫随征将意，垂老事轻车。】
送李明府归别业 唐诗：【寄家丹水边，归去种春田。白发无知己，空山又一年。鹿裘长酒气，茅屋有茶烟。亦拟辞人世，何溪有瀑泉。】
送宫人入道归山 唐诗：【十岁吹箫入汉宫，看修水殿种芙蓉。自伤白发辞金屋，许著黄衣向玉峰。解语老猿开晓户，学飞雏鹤落高松。定知别后宫中伴，应听缑山半夜钟。】
送唐大夫让节归山 唐诗：【年老功成乞罢兵，玉阶匍匐进双旌。朱门鸳瓦为仙观，白领狐裘出帝城。侍女休梳官样髻，蕃童新改道家名。到时浸发春泉里，犹梦红楼箫管声。】
哭王都护 唐诗：【老将明王识，临终拜上公。告哀乡路远，助葬戍城空。素幔朱门里，铭旌秋巷中。史官如不滥，独传说英雄。】
哭刘夫子 唐诗：【近问南州客，云亡已数春。痛心曾受业，追服恨无亲。孀妇归乡里，书斋属四邻。不知经乱后，奠祭有何人。】
哭凌霄山光上人 唐诗：【身没碧峰里，门人改葬期。买山寻主远，垒塔化人迟。鬼火穿空院，秋萤入素帷。黄昏溪路上，闻哭竺乾师。】
途中寄杨涉 唐诗：【萧萧芦荻晚，一径入荒陂。日色云收处，蛙声雨歇时。前村见来久，羸马自行迟。闻作王门客，应闲白接䍦。】
宿王尊师隐居 唐诗：【夜爱云林好，寒天月里行。青牛眠树影，白犬吠猿声。一磬山院静，千灯溪路明。从来此峰客，几个得长生。】
寄续尊师 唐诗：【得道任发白，亦逢城市游。新经天上取，稀药洞中收。春木带枯叶，新蒲生漫流。年年望灵鹤，常在此山头。】
惜花 唐诗：【夜来花欲尽，始惜两三枝。早起寻稀处，闲眠记落时。蕊焦蜂自散，蒂折蝶还移。攀著殷勤别，明年更有期。】
温泉僧房 唐诗：【云里前朝寺，修行独几年。山村无施食，盥漱亦安禅。古塔巢溪鸟，深房闭谷泉。自言曾入室，知处梵王天。】
游瀑泉寺 唐诗：【日夕寻未遍，古木寺高低。粉壁犹遮岭，朱楼尚隔溪。厨窗通涧鼠，殿迹立山鸡。更有无人处，明朝独向西。】
醉后寄山中友人 唐诗：【昨日山家春酒浓，野人相劝久从容。独忆卸冠眠细草，不知谁送出深松。都忘醉后逢廉度，不省归时见鲁恭。知己尚嫌身酩酊，路人应恐笑龙钟。】
题宇文?山寺读书院 唐诗：【读书林下寺，不出动经年。草阁连僧院，山厨共石泉。云庭无履迹，龛壁有灯烟。年少今头白，删诗到几篇。】
题邻居 唐诗：【僻巷邻家少，茅檐喜并居。蒸梨常共灶，浇薤亦同渠。传屐朝寻药，分灯夜读书。虽然在城市，还得似樵渔。】
题服柏先生 唐诗：【服柏不飞鍊，闲眠闭草堂。有泉唯盥漱，留火为焚香。新雨闲门静，孤松满院凉。仍闻枕中术，曾授汉淮王。】
题南峰褚道士 唐诗：【得道南山久，曾教四皓棋。闭门医病鹤，倒箧养神龟。松际风长在，泉中草不衰。谁知茅屋里，有路向峨嵋。】
题柏台山僧 唐诗：【上方唯一室，禅定对山容。行道临孤壁，持斋听远钟。枯藤离旧树，朽石落高峰。不向云间见，还应梦里逢。】
题树下禅师 唐诗：【久行多不定，树下是禅床。寂寂心无住，年年日自长。虫蛇同宿涧，草木共经霜。已见南人说，天台有旧房。】
赠不食姑 唐诗：【不食非关药，天生是女仙。见人还起拜，留伴亦开田。无窟寻溪宿，兼衣扫叶眠。不知何代女，犹带剪刀钱。】
赠王道者 唐诗：【去寻长不出，门似绝人行。床下石苔满，屋头秋草生。学琴寒月短，写易晚窗明。唯到黄昏后，溪中闻磬声。】
赠兰若僧 唐诗：【一身禅诵苦，洒扫古花宫。静室门常闭，深萝月不通。悬灯乔木上，鸣磬乱幡中。附入高僧传，长称二远公。】
赠李太守 唐诗：【几年为郡守，家似布衣贫。沽酒迎幽客，无金与近臣。捣茶书院静，讲易药堂春。归阙功成后，随车有野人。】
山中访道者 唐诗：【触烟入溪口，岸岸唯柽栎。其中尽碧流，十里不通屐。出林山始转，绝径缘峭壁。把藤借行势，侧足凭石脉。㰹牙断行处，光滑猿猱迹。忽然风景异，乃到神仙宅。天晴茅屋头，残云蒸气白。隔窗梳发声，久立闻吹笛。抱琴出门来，不顾人间客。山院不洒扫，四时自虚寂。落叶埋长松，出地才数尺。曾读上清经，知注长生籍。愿示不死方，何山有琼液。】
古词三首 其一 唐诗：【素丝带金地，窗间掬飞尘。偷得凤凰钗，门前乞行人。】
古词三首 其二 唐诗：【新长青丝发，哑哑言语黠。随人敲铜镜，街头救明月。】
古词三首 其三 唐诗：【东家新长儿，与妾同时生。并长两心熟，到大相呼名。】
古挽歌 其一 唐诗：【双辙出郭门，绵绵东西道。送死多于生，几人得终老。见此切肺肝，不如归山好。不闻哀哭声，默默安怀抱。时尽从物化，又免生忧扰。世间寿者稀，尽为悲伤恼。】
古挽歌 其二 唐诗：【送哭谁家车，灵幡紫带长。青童抱何物，明月与香囊。】
古挽歌 其三 唐诗：【可惜罗衣色，看舁入水泉。莫愁埏道暗，烧漆得千年。】
古挽歌 其四 唐诗：【阴风吹黄蒿，挽歌度秋水。车马却归城，孤坟月明里。】
早上凌霄第六峰入紫溪礼白鹤观祠 唐诗：【路转第六峰，传是十里程。放石试浅深，䃂壁蛇鸟惊。欲下先襞衣，路底避枯茎。回途歇嵌窟，整带重冠缨。及到紫石溪，晻晻已天明。渐近神仙居，桂花湿溟溟。阴苔无人踪，时得白鹤翎。忽然见朱楼，象牌题玉京。沈沈五云影，香风散萦萦。清斋上玉堂，窗户悬水精。青童撞金屑，杵臼声丁丁。膻腥遥问谁，稽首称姓名。若容在溪口，愿乞残云英。】
过凌霄洞天谒张先生祠 唐诗：【戢戢乱峰里，一峰独凌天。下看如尖高，上有十里泉。志人爱幽深，一住五十年。悬牍到其上，乘牛耕药田。衣食不下求，乃是云中仙。山僧独知处，相引冲碧烟。断崖昼昏黑，槎臬横只椽。面壁攀石棱，养力方敢前。累歇日已没，始到茅堂边。见客不问谁，礼质无周旋。醉卧枕欹树，寒坐展青毡。折松扫藜床，秋果颜色鲜。鍊蜜敲石炭，洗澡乘瀑泉。白犬舐客衣，惊走闻腥膻。乃知轩冕徒，宁比云壑眠。】
秦越人洞中咏 唐诗：【扁鹊得仙处，传是西南峰。年年山下人，长见骑白龙。洞门黑无底，日夜唯雷风。清斋将入时，戴星兼抱松。石径阴且寒，地响知远钟。似行山林外，闻叶履声重。低碍更俯身，渐远昼夜同。时时白蝙蝠，飞入茅衣中。行久路转窄，静闻水淙淙。但愿逢一人，自得朝天宫。】
宿西山修下元斋咏 唐诗：【幽人在何处，松桧深冥冥。西峰望紫云，知处安期生。沐浴溪水暖，新衣礼仙名。脱屐入静堂，绕像随礼行。碧纱笼寒灯，长幡缀金铃。林下听法人，起坐枯叶声。启奏修律仪，天曙山鸟鸣。分行布菅茅，列坐满中庭。持斋候撞钟，玉函散宝经。焚香开卷时，照耀金室明。投简石洞深，称过上帝灵。学道能苦心，自古无不成。】
寄卢俨员外秋衣词 唐诗：【寄远空以心，心诚亦难知。箧中有秋帛，裁作远客衣。缝制虽女功，尺度手自持。容貌常目中，长短不复疑。斜缝密且坚，游客多尘缁。意欲都无言，浣濯耐岁时。殷勤托行人，传语慎勿遗。别来年已老，亦闻鬓成丝。纵然更相逢，握手唯是悲。所寄莫复弃，愿见长相思。】
悼孩子 唐诗：【年长始一男，心亦颇自娱。生来岁未周，奄然却归无。裸送不以衣，瘗埋于中衢。乳母抱出门，所生亦随呼。婴孩无哭仪，礼经不可踰。亲戚相问时，抑悲空叹吁。襁褓在旧床，每见立踟蹰。静思益伤情，畏老为独夫。】
句 唐诗：【曾读列仙王母传，九天未胜此中游。】
和绵州于中丞登越王楼作二首 其一 唐诗：【楼因藩邸号，川势似依楼。显敞含清暑，岚光入素秋。山宜姑射貌，江泛李膺舟。郢曲思朋执，轻纱画胜游。】
和绵州于中丞登越王楼作二首 其二 唐诗：【极目郡城楼，浮云拂槛愁。政成多暇日，诗思动先秋。远霁千岩雪，随波一叶舟。昔曾窥粉绘，今愿许陪游。】
和丘员外题湛长史旧居 唐诗：【萧条历山下，水木无氛滓。王门结长裾，岩扃怡暮齿。昔贤枕高躅，今彦仰知止。依依瞩烟霞，眷眷返墟里。湛生久已没，丘也亦同耻。立言咸不朽，何必在青史。】
郡斋卧疾赠昼上人 唐诗：【夙陪翰墨徒，深论穷文格。丽则风骚后，公然我词客。晚依方外友，极理探精赜。吻合南北宗，昼公我禅伯。尤明性不染，故我行贞白。随顺令得解，故我言芳泽。霅水漾清浔，吴山横碧岑。含珠复蕴玉，价重双南金。的皪曜奇彩，凄清流雅音。商声发楚调，调切谱瑶琴。吴山为我高，霅水为我深。万景徒有象，孤云本无心。众木岂无声，椅桐有清响。众耳岂不聆，钟期有真赏。高洁古人操，素怀夙所仰。觌君冰雪姿，祛我淫滞想。常吟柳恽诗，苕浦久相思。逮此远为郡，蘋洲芳草衰。逢师年腊长，值我病容羸。共话无生理，聊用契心期。】
青楼曲 唐诗：【青楼临大道，一上一回老。所思终不来，极目伤春草。】
恨从军 唐诗：【不嫁白衫儿，爱君新紫衣。早知遽相别，何用假光辉。已闻都万骑，又道出重围。一轴金装字，致君终不归。】
旅馆秋思 唐诗：【旅馆坐孤寂，出门成苦吟。何事觉归晚，黄花秋意深。寒蝶恋衰草，轸我离乡心。更见庭前树，南枝巢宿禽。】
富农诗 唐诗：【长闻乡人语，此家胜良贾。骨肉化饥魂，仓中有饱鼠。青春满桑柘，旦夕鸣机杼。秋风一夜来，累累闻砧杵。西邻有原宪，蓬蒿绕环堵。自乐固穷心，天意在何处？当门见堆子，已作桑田主。安得四海中，尽为虞芮土。】
子从军 唐诗：【男作乡中丁，女作乡男妇。南村与北里，日日见父母。岂似从军儿，一去便白首。何当铸剑戟，尽得丁男力。】
山村叟 唐诗：【古凿岩居人，一廛称有产。虽沾巾覆形，不及贵门犬。驱牛耕白石，课女经黄茧。岁暮霜霰浓，画楼人饱煖。】
山村晓思 唐诗：【开门省禾黍，邻翁水头住。今朝南涧波，昨夜西川雨。牧童披短蓑，腰笛期烟渚。不问水边人，骑牛傍山去。】
马嵬驿 唐诗：【常经马嵬驿，见说坡前客。一从屠贵妃，生女愁倾国。是日芙蓉花，不如秋草色。当时嫁匹夫，不妨得头白。】
长城 唐诗：【秦皇岂无德，蒙氏非不武。岂将版筑功，万里遮胡虏。团沙世所难，作垒明知苦。死者倍堪伤，僵尸犹抱杵。十年居上郡，四海谁为主。纵使骨为尘，冤名不入土。】
古征战 唐诗：【高峰凌青冥，深穴万丈坑。皇天自山谷，焉得人心平。齐鲁足兵甲，燕赵多娉婷。仍闻丽水中，日日黄金生。苟非夷齐心，岂得无战争。】
古宴曲 唐诗：【雉扇合蓬莱，朝车回紫陌。重门集嘶马，言宴金张宅。燕娥奉卮酒，低鬟若无力。十户手胼胝，凤凰钗一只。高楼齐下视，日照罗衣色。笑指负薪人，不信生中国。】
田翁叹 唐诗：【手植千树桑，文杏作中梁。频年徭役重，尽属富家郎。富家田业广，用此买金章。昨日门前过，轩车满垂杨。归来说向家，儿孙竟咨嗟。不见千树桑，一浦芙蓉花。】
边游录戍卒言 唐诗：【二十属卢龙，三十防沙漠。平生爱功业，不觉从军恶。今来客鬓改，知学弯弓错。赤肉痛金疮，他人成卫霍。目断望君门，君门苦寥廓。】
辽阳行 唐诗：【辽阳在何处，妾欲随君去。义合齐死生，本不誇机杼。谁能守空闺，虚问辽阳路。】
戍卒伤春 唐诗：【连年戍边塞，过却芳菲节。东风气力尽，不减阴山雪。萧条柳一株，南枝叶微发。为带故乡情，依依籍攀折。晚风吹碛沙，夜泪啼乡月。凌烟阁上人，未必皆忠烈。】
戍客南归 唐诗：【北别黄榆塞，南归白云乡。孤舟下彭蠡，楚月沈沧浪。为子惜功业，满身刀箭疮。莫渡汨罗水，回君忠孝肠。】
早发 唐诗：【绿野含曙光，东北云如茜。栖鸦林际起，落月水中见。此身何自苦，日日凌霜霰。流苏帐里人，犹在阳台畔。】
杂曲歌辞 古别离二首 其一 唐诗：【入室少情意，出门多路岐。黄鹤有归日，荡子无还时。人谁无分命，妾身何太奇。君为东南风，妾作西北枝。青楼邻里妇，终年画长眉。自倚对良匹，笑妾空罗帏。】
杂曲歌辞 古别离二首 其二 唐诗：【郎本东家儿，妾本西家女。对门中道间，终谓无离阻。岂知中道间，遣作空闺主。自是爱封侯，非关备胡虏。知子去从军，何处无良人。】
拟古讽 唐诗：【洛阳大道傍，甲第何深邃。南亩无一廛，东园有馀地。春溪化桃李，秋沼生荷芰。草木本无情，此时如有为。旱苗当垄死，流水资嘉致。馀心甘至愚，不会皇天意。】
拟古意 唐诗：【白玉若无玷，花颜须及时。国色久在室，良媒亦生疑。鸦鬟未成髻，鸾镜徒相知。翻惭效颦者，却笑从人迟。】
村居晏起 唐诗：【村舍少闻事，日高犹闭关。起来花满地，戴胜鸣桑间。居安即永业，何者为故山。朱门与蓬户，六十头尽斑。】
沙场夜 唐诗：【城上更声发，城下杵声歇。征人烧断蓬，对泣沙中月。耕牛朝挽甲，战马夜衔铁。士卒浣戎衣，交河水为血。轻裘两都客，洞房愁宿别。何况远辞家，生死犹未决。】
里中女 唐诗：【吾闻池中鱼，不识海水深。吾闻桑下女，不识华堂阴。贫窗苦机杼，富家鸣杵砧。天与双明眸，只教识蒿簪。徒惜越娃貌，亦蕴韩娥音。珠玉不到眼，遂无奢侈心。岂知赵飞燕，满髻钗黄金。】
陇头吟 唐诗：【借问陇头水，终年恨何事。深疑呜咽声，中有征人泪。自古蕴长策，况我非才智。无计谢潺湲，一宵空不寐。】
季夏逢朝客 唐诗：【浐水桃李熟，杜曲芙蓉老。九天休沐归，腰玉垂杨道。避路回绮罗，迎风嘶騕袅。岂知山谷中，日日吹瑶草。】
织素谣 唐诗：【贫女苦筋力，缲丝夜夜织。万梭为一素，世重韩娥色。五侯初买笑，建章方落籍。一曲古凉州，六亲长血食。劝尔画长眉，学歌饱亲戚。】
经馆娃宫 唐诗：【馆娃宫畔顾，国变生娇妒。句践胆未尝，夫差心已误。吴亡甘已矣，越胜今何处？当时二国君，一种江边墓。】
苦辛吟 唐诗：【垄上扶犁儿，手种腹长饥。窗下抛梭女，手织身无衣。我愿燕赵姝，化为嫫母姿。一笑不值钱，自然家国肥。】
述己叹 唐诗：【不长不成人，及长老逼身。履善本求乐，及善尤苦辛。如何幽并儿，一箭取功勋。】
金谷感怀 唐诗：【黄金骄石崇，与晋争国力。更欲住人间，一日买不得。行为忠信主，身是文章宅。四者俱不闻，空传堕楼客。】
南越谣 唐诗：【迢迢东南天，巨浸无津壖。雄风卷昏雾，干戈满楼船。此时尉佗心，儿童待幽燕。三寸陆贾舌，万里汉山川。若令交趾货，尽生虞芮田。天意苟如此，遐人谁肯怜。】
相和歌辞 宫怨 唐诗：【妾家望江口，少年家财厚。临江起珠楼，不卖文君酒。当年乐贞独，巢燕时为友。父兄未许人，畏妾事姑舅。西墙邻宋玉，窥见妾眉宇。一旦及天聪，恩光生户牖。谓言入汉宫，富贵可长久。君王纵有情，不奈陈皇后。谁怜颊似桃，孰知腰胜柳。今日在长门，从来不如丑。】
烧金曲 唐诗：【天寿畏不永，烧金希长年。积土培枯根，自谓松柏坚。南陌试腰袅，西楼歌婵娟。岂知蔓草中，日日开夜泉。】
秦原览古 唐诗：【耕者戮力地，龙虎曾角逐。火德道将亨，夜逢蛇母哭。昔日望夷宫，是处寻桑谷。汉祖竟为龙，赵高徒指鹿。当时行路人，已合伤心目。汉祚又千年，秦原草还绿。】
野蚕 唐诗：【野蚕食青桑，吐丝亦成茧。无功及生人，何异偷饱暖。我愿均尔丝，化为寒者衣。】
寒食 唐诗：【二月野中芳，凡花亦能香。素娥哭新冢，樵柯鸣柔桑。田父引黄犬，寻狐上高冈。坟前呼犬归，不知头似霜。】
越溪女 唐诗：【会稽山上云，化作越溪人。枉破吴王国，徒为西子身。江边浣纱伴，黄金扼双腕。倏忽不相期，思倾赵飞燕。妾家基业薄，空有如花面。嫁尽绿窗人，独自盘金线。】
塞下曲 唐诗：【紫塞晓屯兵，黄沙披甲卧。战鼓声未齐，乌鸢已相贺。燕然山上云，半是离乡魂。卫霍待富贵，岂能无乾坤。】
感怀 唐诗：【采薇易为山，何必登首阳。濯缨易为水，何必泛沧浪。贵崇已难慕，谄笑何所长。东堂桂欲空，犹有收萤光。】
鼓吹曲辞 巫山高 唐诗：【何山无朝云，彼云亦悠扬。何山无暮雨，彼雨亦苍茫。宋玉恃才者，凭云构高唐。自重文赋名，荒淫归楚襄。峨峨十二峰，永作妖鬼乡。】
横吹曲辞 陇头水 唐诗：【借问陇头水，终年恨何事。深疑呜咽声，中有征人泪。昨日上山下，达曙不能寐。何处接长波？东流入清渭。】
赠太行开路者 唐诗：【手斸太行山，心齐太行巅。斸尽太行险，君心更摩天。何如回苦辛，自凿东皋田。】
吴宫怨 唐诗：【君不见吴王宫阁临江起，不见珠帘见江水。晓气晴来双阙间，潮声夜落千门里。句践城中非旧春，姑苏台下起黄尘。祗今唯有西江月，曾照吴王宫里人。】
登石伞峰 唐诗：【威凤昔未起，兹山嘉气深。逶迤抱川阜，萝茑方沈沈。龙节稍岩径，星轩伴幽寻。尝闻谢公事，今嘉昭旷心。绝顶上巍峨，秋晨好登临。芦洲辨微色，天籁闻虚吟。支策睇归湖，舒情凝远岑。徘徊绕灵伞，登坐延芳襟。溪路锁重扃，松门交翠阴。贞姿在空谷，瑞色仍栖林。晚霭覆回汀，轻桡环碧浔。探奇幸陪唱，愿继咸池音。】
晚投南村 唐诗：【客行逢日暮，原野散秋晖。南陌人初断，西林鸟尽归。暗蓬沙上转，寒叶月中飞。村落无多在，声声近捣衣。】
经太华 唐诗：【太华五千寻，重岩合沓起。势飞白云外，影倒黄河里。上有千莲叶，服之久不死。山高采难得，叹息徒仰止。】
句 唐诗：【莫言闲话是闲话，往往事从闲话来。何必剃头为弟子，无家便是出家人。】
古词 唐诗：【鹊血雕弓湿未乾，鸊鹈新淬剑光寒。辽东老将鬓成雪，犹向旄头夜夜看。】
伤李端 唐诗：【才子浮生促，泉台此路赊。官卑杨执戟，年少贾长沙。人去门栖鵩，灾成酒误蛇。唯馀封禅草，留在茂陵家。】
句 唐诗：【明月开时山夜白，暖泉流处草冬青。】
坐禅铭 唐诗：【参禅学道几般样，要在当人能择上。莫只忘形与死心，此个难医病最深。直须坐究探渊源，此道古今天下传。正坐端然如泰山，巍巍不要守空闲。直须提起吹毛利，要剖西来第一义。瞠却眼兮剔起眉，反覆看渠渠是谁。还如捉贼须见赃，不怕贼理深处藏。有智捉获刹那顷，无智经年不见影。深嗟兀坐常如死，千年万岁只如此。若将此等当禅宗，拈花微笑丧家风。黑山下坐死水浸，大地漫漫如何禁。若是铁眼铜睛汉，把手心头能自判。直须著到悟为期，哮吼一声狮子儿。君不见磨砖作镜喻有由，车不行兮在打牛。又不见岩前湛水万丈清，沈沈寂寂杳无声。一朝鱼龙来搅动，波翻浪涌真堪重。譬如静坐不用工，何年及第悟心空？急下手兮高著眼，管取今生教了办。若还默默恣如愚，知君未解作工夫。抖擞精神著意看，无形无影悟不难。此是十分真用意，勇猛丈夫却须记。切莫听道不须参，古圣孜孜为指南。虽然旧阁闲田地，一度赢来得也未。要识坐禅不动尊，风行草偃悉皆论。而今四海清如镜，头头物物皆吾听。长短方圆只自知，从来丝发不曾移。若问坐禅成底事，日出东方夜落西。】
颂 唐诗：【直下识玄旨，罗纹结角是。不识玄旨人，徒劳逐所示。䲺䲺鸟，守空池，鱼从脚下过，䲺䲺总不知。】
颂 唐诗：【十二时中那事别，子丑寅卯吾今说。若会唯心万法空，释迦弥勒从兹决。】
句 唐诗：【霜沾草径寒风急，雁度秋林落叶频。】
赠司空拾遗 唐诗：【侍臣何事辞云陛，江上微云见雪花。望阁未承丹凤诏，掩门空对楚人家。陈琳草奏才还在，王粲登楼兴未赊。高馆更容尘外客，仍令归路待瑶华。】
乞荆浩画 唐诗：【六幅故牢健，知君恣笔踪。不求千涧水，止要两株松。树下留盘石，天边纵远峰。近岩幽湿处，惟藉墨烟浓。】
欲归山留别韩潮州愈偈 唐诗：【辞君莫怪归山早，为忆松萝对月宫。台殿不将金锁闭，来时自有白云封。】
寄张无颇 其一 唐诗：【羞解明珰寻汉渚，但凭春梦访天涯。红楼日暮莺飞去，愁杀深宫落砌花。】
寄张无颇 其二 唐诗：【燕语春泥堕锦筵，情愁无意整花钿。寒闺欹枕不成梦，香炷金炉自袅烟。】
寺中赏花应制 唐诗：【东风万里送香来，上界千花向日开。却笑霞楼紫芝侣，桃源仙洞访仙才。】
九月十五日夜宿郑尚书絪东亭望月寄杜给事 唐诗：【霜天晴夜宿东斋，松竹交阴惬素怀。迥出风尘心得地，可怜三五月当阶。清光满院恩情见，寒色临门笑语谐。霄汉路殊从道合，往来人事不相乖。】
九月菊花咏应制 唐诗：【可讶东篱菊，能知节候芳。细枝青玉润，繁蕊碎金香。爽气浮朝露，浓姿带夜霜。泛杯传寿酒，应共乐时康。】
再入道场纪事应制 唐诗：【南方归去再生天，内殿今年异昔年。见辟乾坤新定位，看题日月更高悬。行随车辇登仙路，坐近炉烟讲法筵。自喜恩深陪侍从，两朝长在圣人前。】
安国寺随驾幸兴唐观应制 唐诗：【东林何殿是西邻，禅客垣墙接羽人。万乘游仙宗有道，三车引路本无尘。初传宝诀长生术，已證金刚不坏身。两地尽修天上事，共瞻銮驾重来巡。】
早秋降诞日献寿二首应制 其一 唐诗：【秋蓂开六叶，元圣诞千年。绕殿祥风起，当空瑞日悬。道光中国主，人识大罗仙。敢赞无疆寿，香花上法筵。】
早秋降诞日献寿二首应制 其二 唐诗：【万方瞻圣日，九土仰清光。磬地山河壮，弥天福寿长。瑞烟薰法界，真偈启仁王。看献千秋乐，千秋乐未央。】
驾幸天长寺应制 唐诗：【天界宜春赏，禅门不掩关。宸游双阙外，僧引百花间。车马喧长路，烟云净远山。观空复观俗，皇鉴此中闲。】
驾幸圣容院应制 唐诗：【大唐国里千年圣，王舍城中百亿身。却指容颜非我相，自言空色是吾真。深殿虔心随宝辇，广庭徐步引金轮。古来贵重缘亲近，狂客惭为侍从臣。】
贺王起 唐诗：【从辞凤阁掌丝纶，便向青云领贡宾。再辟文场无枉路，两开金榜绝冤人。眼看龙化门前水，手放莺飞谷口春。明日定归台席去，鹡鸰原上共陶钧。】
贺幸普济寺应制 唐诗：【南方宝界几由旬，八部同瞻一佛身。寺压山河天宇静，楼悬日月镜光新。重城柳暗东风曙，复道花明上苑春。向晚銮舆归凤阙，曲江池上动青蘋。】
降诞日内庭献寿应制 唐诗：【庆寿千龄远，敷仁万国通。登霄欣有路，捧日愧无功。仙驾三山上，龙生二月中。修斋长乐殿，讲道大明宫。此地人难到，诸天事不同。法筵花散后，空界满香风。】
皇太子频赐存问并索唱和新诗因有陈谢 唐诗：【望苑招延后，禅扉访道馀。祗言俟文雅，何意及庸虚。率性多非学，缘情偶自书。清风闻寺响，白日见心初。重道逢轩后，崇儒过魏储。青宫列芳梓，玄圃积琼琚。郑鼠宁容者，齐竽久舍诸。龙怀受恩感，含思几踌躇。】
禁中法会应制 唐诗：【天上万年枝，人间不可窥。道场三教会，心地百王期。侍读沾恩早，传香驻日迟。在筵还向道，通籍许言诗。空愧陪仙列，何阶答圣慈。从今精至理，长愿契无为。】
圣恩顾问独游月磴阁直书其事应制 唐诗：【禅居河畔无多地，来往寻春物正华。磴道上盘千亩竹，栏干低压万人家。檐前施饭来飞鸟，林下行香踏落花。自解刹那知佛性，不劳更喻几尘沙。】
寺中柿树一蒂四颗咏应制 唐诗：【珍木生奇亩，低枝拂梵宫。因开四界分，本自百花中。当夏阴涵绿，临秋色变红。君看药草喻，何减太阳功。】
戏吟 唐诗：【无事到扬州，相携上酒楼。药囊为赠别，千载更何求。】
晦日重宴 唐诗：【年华蔼芳隰，春溜满新池。促赏依三友，延欢寄一卮。鸟声随管变，花影逐风移。行乐方无极，淹留惜晚曦。】
晦日宴高氏林亭 唐诗：【上序春晖丽，中园物候华。高才盛文雅，逸兴满烟霞。参差金谷树，皎镜碧塘沙。萧散林亭晚，倒载欲还家。】
同前以诗代书 唐诗：【古来同病总相怜，不似今人见眼前。且随浮俗贪趋世，肯料寒灰亦重燃。】
至淡河同前之作 唐诗：【念尔兼辞国，缄愁欲渡河。到来河更阔，应为涕流多。】
诸公破落官蕃中制作 唐诗：【别来心事几悠悠，恨续长波晓夜流。欲知起望相思意，看取山云一段愁。】
途中忆儿女之作 唐诗：【发为思乡白，形因泣泪枯。尔曹应有梦，知我断肠无？】
题周奉御 唐诗：【明王道得腹心臣，百万人中独一人。阶下往来三径迹，门前桃李四时春。】
赠邓郎将四弟 唐诗：【把袂相欢意最浓，十年言笑得朋从。怜君节操曾无易，只是青山一树松。】
赠乐使君 唐诗：【知君桃李遍成蹊，故托乔林此处栖。虽然灌木凌云秀，会有寒鸦夜夜啼。】
九日同诸公殊俗之作 唐诗：【一人歌唱数人啼，拭泪相看意转迷。不见书传青海北，只知魂断陇山西。登高乍似云霄近，寓目仍惊草树低。菊酒何须频劝酌，自然心醉已如泥。】
被蕃军中拘系之作 唐诗：【何事逐漂蓬，悠悠过凿空！世穷途运蹇，战苦不成功。泪滴东流水，心遥北翥鸿。可能忠孝节，长遣困西戎。】
白云歌（予时落殊俗随蕃军望之感此而作） 唐诗：【遥望白云出海湾，变成万状须臾间。忽散鸟飞趁不及，唯只清风随往还。生复灭兮灭复生，将欲凝兮旋已征；因悟悠悠寄寰宇，何须扰扰徇功名。灭复生兮生复灭，左之盈兮右之缺；从来举事皆尔为，何不含情自怡悦。殊方节物异长安，盛夏云光也自寒。远戍只将烟正起，横峰更似雪犹残。白云片片映青山，白云不尽青山尽。展转霏微度碧空，碧空不见浮云近。渐觉云低驻马看，联绵缥渺拂征鞍。一不一兮几纷纷，散不散兮何漫漫。东西南北□□驰，上下高低恣所宜。影碧池冰萤□底，光浮绿树霰凝枝。欲谓白云必从龙，飞来飞去龙不见；欲谓白云不从龙，乍轻乍重谁能变。一重未过一重摧，一畔萦岩一畔开。栾巴噀酒应随去，子晋吹笙定伴来。披襟引袖遽迎风，欲□吹云置袖中；云飞入袖将为满，袖卷看云依旧空。雷殷殷兮雨曚曚，成阴涧下云之功。倏然云晴销四极，所润宁知白云力。大贤济世徒自劳，一朝运否谁相忆。不知白云何所以，年年岁岁从山起；云收未必归石中，石暗翻埋在云里。世人迁变比白云，白云无心但氛氲。白云生灭比世人，世人有心多苦辛。旋生旋灭何穷已，有心无心只如此。当须体道有贞素，不用浮荣说非是。望白云，白云辽乱满空山，高低赋象非情欲，余遂感之心自闲。望白云，白云天外何悠扬，既悲出塞复入塞，应亦有时还帝乡。】
怀素师草书歌 唐诗：【怀素才年三十馀，不出湖南学草书。大夸羲献将齐德，功比钟繇也不如。畴昔阇梨名盖代，隐秀于今墨池在。贺老遥闻怯后生，张颠不敢称先辈。一昨江南投亚相，尽日花堂书草障。含毫势若斩蛟龙，握管还同断犀象。兴来索笔纵横扫，满坐词人皆道好。一点三峰巨石悬，长画万岁枯松倒。叫喊忙忙礼不拘，万字千行意转殊。紫塞傍窥鸿雁翼，金盘乱撒水精珠。直为功成岁月多，青草湖中起墨波。醉来只爱山翁酒，书了宁论道士鹅？醒前犹自记华章，醉后无论绢与墙。眼看笔掉头还掉，只见文狂心不狂。自倚能书堪入贡，一盏一回捻笔弄。壁上飕飕风雨飞，行间屹屹龙蛇动。在身文翰两相宜，还如明镜对西施。三秋月澹青江水，二月花开绿树枝。闻到怀书西入秦，客中相送转相亲。君王必是收狂客，寄语江潭一路人。】
附吐蕃禁门观田判官赠向将军真言口号 唐诗：【怪来偏得主君怜，料取分明在眼前。说相未应惊䴏鸰，看心且爱直如弦。】
送游大德赴甘州口号（此便代书寄呈将军） 唐诗：【支公张掖去何如，异俗多嫌不寄书。数人四海皆兄弟，为报殷勤好在无。】
早春陪敕使麻先生祭岳 唐诗：【我皇盛文物，道化天地先。鞭挞走神鬼，玉帛礼山川。忽下袁州使，来游紫洞前。青羊得处所，白鹤□时年。虔恳飞龙记，昭彰化鸟篇。□风半山水，□气总云烟。光抱升中日，霞明五色天。山横翠微外，室在绿潭边。缇幕灰初庪，焚林火欲然。年光著草树，春色换山泉。伊水来何日，嵩岩去几千。山疑小天下，人是会神仙。叶令乘凫入，浮丘驾鹤旋。麻姑几年岁，三见海成田。】
岑公岩 唐诗：【南溪有仙涧，咫尺非人间。泠泠松风下，日暮空苍山。】
秋夜怀友 唐诗：【故人在天末，空庭明月时。白云劳寤寐，芳树歇华滋。蟋蟀鸣秋草，蜘蛛弄晓丝。菊花应可汎，留兴待□□。】
秋晴过李三山池 唐诗：【山游□未狎，朝隐遂为群。地僻烟霞异，心闲出处分。褰开弄晴景，披拂喜朝闻。野兴浮黄菊，林栖卧白云。窥临苔壁古，歌啸竹亭曛。回想幽岩路，知予复解纷。】
同独孤九秋闺 唐诗：【闺树红滋变，庭芜白□□。】
贞元旱岁 唐诗：【赤地炎都寸草无，百川水沸煮虫鱼。定应燋烂无人救，泪落三篇古尚书。】
荅卢仝结交诗 唐诗：【有鸟自南翔，口衔一书扎，达我山之维。开缄金玉焕陆离，乃是卢仝结交诗。此诗峭绝天边格，力与文星色相射。长河拔作数条丝，太华磨成一拳石。莫嗟独笑无往还，月中芳桂难追攀。况值乱邦不平年，回陵倒谷如等闲。与君俯首大艰阻，喙长三尺不得语。因君今日形章句，羡猕猴兮著衣裳。悲蚯蚓兮安翅羽，上天不识察。仰我为辽天失所，将吾剑兮切淤泥。使良骥兮捕老鼠，昨日脱身卑贱笼。卯星借与老人峰，抱锄斸地芸芝朮。偃盖参天旧有松，朮与松兮保身世。卧居居兮起于于，漱潺潺兮聆嘒嘒。道在其中可终岁，不教辜负尧为帝。烧我荷衣摧我身，回看天地如砥平。钢刀锉骨不辞去，卑躬君子今明明。俛首辞山心惨恻，白云虽好恋不得。看云且拟直须臾，疾风又卷西飞翼。为报覃怀心结交，死生富贵存后凋。我心不畏朱公叔，君意须防刘孝标。以胶投漆苦不早，就中相去万里道。河水悠悠山之间，无由把袂摅怀抱。忆仝吟能文，洽臭成兰薰。不知何处清风夕，拟使张华见陆云。】
送皇甫湜赴举 唐诗：【马蹄声特特，去入天子国。借问去是谁，秀才皇甫湜。吞吐一腹文，八音兼五色。主文有崔李，郁郁为朝德。青铜镜必明，朱丝绳必直。称意太平年，愿子长相忆。】
暮春醉中寄李干秀才 唐诗：【欢异且交亲，酒生开瓮春。不须愁犯卯，且乞醉过申。折草为筹箸，铺花作锦裀。娇莺解言语，留客也殷勤。】
夜宴安乐公主宅 唐诗：【凤楼䆗窱凌三袭，翠幌玲珑瞰九衢。复道中宵留宴衎，弥令上客想踟蹰。】
饯唐永昌 唐诗：【闻君出宰洛阳隅，宾友称觞饯路衢。别后相思在何处？祗应关下望仙凫。】
兴庆池侍宴应制 唐诗：【积水逶迤绕直城，含虚皎镜有馀清。图云曲榭连缇幕，映日中塘间綵旌。赏洽犹闻箫管沸，欢留更睹木兰轻。无劳海上寻仙客，即此蓬莱在帝京。】
奉和九月九日登慈恩寺浮图应制 唐诗：【季月启重阳，金舆陟宝坊。御旗横日道，仙塔俨云庄。帝跸千官从，乾词七曜光。顾惭文墨职，无以颂时康。】
奉和人日宴大明宫恩赐綵缕人胜应制 唐诗：【日宇千门平旦开，天容万象列昭回。三阳候节金为胜，百福迎祥玉作杯。就暖风光偏著柳，辞寒雪影半藏梅。何幸得参词赋职，自怜终乏马卿才。】
奉和圣制春日幸望春宫应制 唐诗：【綵仗雕舆俯碧浔，行春御气发皇心。摇风细柳萦驰道，映日轻花出禁林。遍野园亭开帟幕，连堤草树狎衣簪。谬参西掖沾尧酒，愿沐南薰解舜琴。】
奉和立春游苑迎春应制 唐诗：【玄籥飞灰出洞房，青郊迎气肇初阳。仙舆暂下宜春苑，御醴行开荐寿觞。映水轻苔犹隐绿，缘堤弱柳未舒黄。唯有裁花饰簪鬓，恒随圣藻狎年光。】
奉和幸安乐公主山庄应制 唐诗：【主家台沼胜平阳，帝幸欢娱乐未央。掩映雕窗交极浦，参差绣户绕回塘。泉声百处传歌曲，树影千重对舞行。圣酒一沾何以报，唯欣颂德奉时康。】
奉和送金城公主适西蕃应制 唐诗：【帝子今何去，重姻适异方。离情怆宸掖，别路绕关梁。望绝园中柳，悲缠陌上桑。空馀愿黄鹤，东顾忆回翔。】
饯唐州高使君赴任 唐诗：【外牧资贤守，斯人奉帝俞。淮南膺建隼，渭北暂分符。坐叹烟波隔，行嗟物候殊。何年升美课，回首北城隅。】
九日幸临渭亭登高应制得酒字 唐诗：【睿赏叶通三，宸游契重九。兰将叶布席，菊用香浮酒。落日下桑榆，秋风歇杨柳。幸齐东户庆，希荐南山寿。】
饯许州宋司马赴任 唐诗：【颍川开郡邑，角宿分躔野。君非仲举才，谁是题舆者。悯悯琴上鹤，萧萧路傍马。严程若可留，别袂希再把。】
凌朝浮江旅思 唐诗：【天晴上初日，春水送孤舟。山远疑无树，潮平似不流。岸花开且落，江鸟没还浮。羁望伤千里，长歌遣四愁。】
赠日本僧空海离合诗 唐诗：【仍可万里来，可非衒其才。增学助元机，土人如子稀。】
赠韩定辞 唐诗：【燧林芳草绵绵思，尽日相携陟丽谯。别后巏嵍山上望，羡君时复见王乔。】
从军 唐诗：【汉马千蹄合一群，单于鼓角隔山闻。沙堆风起红楼下，飞上胡天作阵云。】
宫词二首 其一 唐诗：【金吾持戟护轩檐，天乐传教万姓瞻。楼上美人相倚看，红妆透出水晶帘。】
新乐府 唐诗：【温谷春生至，宸游近甸荣。云随天上转，风入御筵轻。翠盖浮佳气，朱楼依太清。朝臣冠剑退，宫女管弦迎。】
长句赠微之 唐诗：【灵溪试为访金丹。】
奉和白敏中圣道和平致兹休运岁终功就合咏盛明呈上 唐诗：【舜德尧仁化犬戎，许提河陇款皇风。指挥貙武皆神算，恢拓乾坤是圣功。四帅有征无汗马，七关虽戍已韬弓。天留此事还英主，不在他年在大中。】
又诗一首 唐诗：【昔日曾随魏伯阳，无端醉卧紫金床。东君谓我多情赖，罚向人间作酒狂。】
又诗二首 其一 唐诗：【何用烧丹学驻颜，闹非城市静非山。时人若觅长生药，对景无心是大还。】
题龙兴观壁 唐诗：【世有无穷事，生知遂百春。问程方外路，宜是上清人。】
又诗二首 其二 唐诗：【省悟前非一息间，更抛闲事弃尘寰。徒誇美酒如琼液，休恋娇娥似玉颜。含笑谩教情面厚，多愁还使鬓毛斑。云中幸有堪归路，无限青山是我山。】
登杭州秦望山 唐诗：【太乙初分何处寻，空留历数变人心。九天日月移朝暮，万里山川换古今。风动水光吞远峤，雨添岚气没高林。秦皇谩作驱山计，沧海茫茫转更深。】
山中作 唐诗：【屐齿无泥竹策轻，莓苔梯滑夜难行。独开石室松门里，月照前山空水声。】
出塞词 唐诗：【金带连环束战袍，马头冲雪度临洮。卷旗夜劫单于帐，乱斫胡儿缺宝刀。】
白鹿原晚望 唐诗：【浐曲雁飞下，秦原人葬回。丘坟与城阙，草树共尘埃。】
边上送杨侍御鞫狱回 唐诗：【狱成冤雪晚云开，豸角威清塞雁回。飞将送迎遥避马，离亭不敢劝金杯。】
华下逢杨侍御 唐诗：【巨灵掌上月，玉女盆中泉。柱史息车看，孤云心浩然。】
江中遇客 唐诗：【危石江中起，孤云岭上还。相逢皆得意，何处是乡关？】
过亡友墓 唐诗：【忆昨送君葬，今看坟树高。寻思后期者，只是益生劳。】
易水怀古 唐诗：【荆卿西去不复返，易水东流无尽期。落日萧条蓟城北，黄沙白草任风吹。】
秋日送僧志幽归山寺 唐诗：【禅室绳床在翠微，松间荷笠一僧归。磬声寂历宜秋夜，手冷灯前自衲衣。】
秋思二首 其一 唐诗：【万木秋霖后，孤山夕照馀。田园无岁计，寒近忆樵渔。】
秋思二首 其二 唐诗：【亭树霜霰满，野塘凫鸟多。蕙兰不可折，楚老徒悲歌。】
送僧二首 其一 唐诗：【亲在平阳忆久归，洪河雨涨出关迟。独过旧寺人稀识，一一杉松老别时。】
送僧二首 其二 唐诗：【龛中破衲自持行，树下禅床坐一生。来往白云知岁久，满山猿鸟会经声。】
闻瀑布冰折 唐诗：【万仞冰峭折，寒声投白云。光摇山月堕，我向石床闻。】
射雕骑 唐诗：【蕃面将军著鼠裘，酣歌冲雪在边州。猎过黑山犹走马，寒雕射落不回头。】
高司马移竹 唐诗：【丛居堂下幸君移，翠掩灯窗露叶垂。莫羡孤生在山者，无人看著拂云枝。】
寄云台观田秀才 唐诗：【云压松枝拂石窗，幽人独坐鹤成双。晚来漱齿敲冰渚，闲读仙书倚翠幢。】
黄神谷纪事 唐诗：【霹雳振秋岳，折松横洞门。云龙忽变化，但觉玉潭昏。】
期王鍊师不至 唐诗：【黄精蒸罢洗琼杯，林下从留石上苔。昨日围棋未终局，多乘白鹤下山来。】
新春闻赦 唐诗：【道在猜谗息，仁深疾苦除。尧聪能下听，汤网本来疏。】
赠友人边游回 唐诗：【游子新从绝塞回，自言曾上李陵台。尊前语尽北风起，秋色萧条胡雁来。】
赠前蔚州崔使君 唐诗：【战回脱剑绾铜鱼，塞雁迎风避隼旟。欲识前时为郡政，校成上下考新书。】
赠道者 唐诗：【深居白云穴，静注赤松经。往往龙潭上，焚香礼斗星。】
下第再过崔邵池阳居 唐诗：【岂无故乡路，路远未成归。关内相知少，海边来信稀。离云空石穴，芳草偃郊扉。谢子一留宿，此心聊息机。】
下第别令狐员外 唐诗：【论文期雨夜，饮酒及芳晨。坐叹百花发，潜惊双鬓新。旧交多得路，别业远仍贫。便欲辞知己，归耕海上春。】
下第别郜扶 唐诗：【穷途别故人，京洛泣风尘。在世即应老，他乡又欲春。平生空志学，晚岁拙谋身。静话归休计，唯将海上亲。】
夕发邠宁寄从弟 唐诗：【半酣走马别，别后锁边城。日落月未上，鸟栖人独行。方驰故国恋，复怆长年情。入夜不能息，何当闲此生。】
山中兴作 唐诗：【高高丹桂枝，袅袅女萝衣。密叶浮云过，幽阴暮鸟归。月和风翠动，花落瀑泉飞。欲剪兰为佩，中林露未晞。】
山中寄姚合员外 唐诗：【朝与城阙别，暮同麋鹿归。鸟鸣松观静，人过石桥稀。木叶摇山翠，泉痕入涧扉。敢招仙署客，暂此拂朝衣。】
山行偶作 唐诗：【缘危路忽穷，投宿值樵翁。鸟下山含暝，蝉鸣露滴空。石门斜月入，云窦暗泉通。寂寞生幽思，心疑旧隐同。】
中秋月 唐诗：【阴魄出海上，望之增苦吟。冷搜骊颔重，寒彻蚌胎深。皓气笼诸夏，清光射万岑。悠然天地内，皎洁一般心。】
中秋夜坐有怀 唐诗：【秋光动河汉，耿耿曙难分。堕露垂丛药，残星间薄云。心悬赤城峤，志向紫阳君。雁过海风起，萧萧时独闻。】
巴江夜猿 唐诗：【日饮巴江水，还啼巴岸边。秋声巫峡断，夜影楚云连。露滴青枫树，山空明月天。谁知泊船者，听此不能眠。】
长安书怀 唐诗：【岐路今如此，还堪恸哭频。关中成久客，海上老诸亲。谷口田应废，乡山草又春。年年销壮志，空作献书人。】
长安寓居寄赠贾岛 唐诗：【岁暮见华发，平生志半空。孤云不我弃，归隐与谁同。枉道紫宸谒，妨栽丹桂丛。何如随野鹿，栖止石岩中。】
冬日寄洛中杨少尹 唐诗：【黄河岸柳衰，城下渡流澌。年长从公懒，天寒入府迟。家山望几遍，魏阙赴何时。怀古心谁识，应多谒舜祠。】
失意书怀呈知己 唐诗：【直道何由启圣君，非才谁敢议论文。心存黄箓兼丹诀，家忆青山与白云。麋鹿幽栖闲可近，鸳鸾高举势宜分。微生不学刘琨辈，剑刃相交拟立勋。】
田氏南楼对月 唐诗：【主人同露坐，明月在高台。咽咽阴虫叫，萧萧寒雁来。影摇疏木落，魄转曙钟开。幸免丹霞映，清光溢酒杯。】
边城独望 唐诗：【聊凭危堞望，倍起异乡情。霜落蒹葭白，山昏雾露生。河滩胡雁下，戎垒汉鼙惊。独树残秋色，狂歌泪满缨。】
边将 唐诗：【玉榼酒频倾，论功笑李陵。红缰跑骏马，金镞掣秋鹰。塞迥连天雪，河深彻底冰。谁言提一剑，勤苦事中兴。】
边馆逢贺秀才 唐诗：【贫病无疏我与君，不知何事久离群。鹿裘共弊同为客，龙阙将移拟献文。空馆夕阳鸦绕树，荒城寒色雁和云。不堪吟断边笳晓，叶落东西客又分。】
同州冬日陪吴常侍闲宴 唐诗：【中天白云散，集客郡斋时。陶性聊飞爵，看山忽罢棋。雪花凝始散，木叶脱无遗。静理良多暇，招邀惬所思。】
同庄秀才宿镇星观 唐诗：【的的星河落，沾苔复洒松。湿光微泛草，石翠澹摇峰。野观云和月，秋城漏间钟。知君亲此境，九陌少相逢。】
早发故山作 唐诗：【云门夹峭石，石路荫长松。谷响猿相应，山深水复重。餐霞人不见，采药客犹逢。独宿灵潭侧，时闻岳顶钟。】
早发故园 唐诗：【语别在中夜，登车离故乡。曙钟寒出岳，残月迥凝霜。风柳条多折，沙云气尽黄。行逢海西雁，零落不成行。】
江行留别 唐诗：【吴楚半秋色，渡江逢苇花。云侵帆影尽，风逼雁行斜。返照开岚翠，寒潮荡浦沙。余将何所往，海峤拟营家。】
江亭赠别 唐诗：【长亭晚送君，秋色渡江濆。衰柳风难定，寒涛雪不分。猿声离楚峡，帆影入湘云。独泛扁舟夜，山钟可卧闻。】
过故人所迁新居 唐诗：【金马诏何晚，茂陵居近修。客来云雨散，鸟下梧桐秋。迥汉衔天阙，遥泉响御沟。坐看凉月上，为子一淹留。】
过野叟居 唐诗：【野人闲种树，树老野人前。居止白云内，渔樵沧海边。呼儿采山药，放犊饮溪泉。自著养生论，无烦忧暮年。】
过潜岳 唐诗：【塞上征兵久，淮南赋敛多。抱琴方此去，为县欲如何？潜岳积苍翠，皖溪生素波。真君松庙近，公退为谁过？】
别灵武令狐校书 唐诗：【北风吹别思，落月度关河。树隐流沙短，山平近塞多。雁池戎马饮，雕帐戍人过。莫虑行军苦，华夷道正和。】
别家后次飞狐西即事 唐诗：【远归从此别，亲爱失天涯。去国频回首，方秋不在家。鸣蛩闻塞路，冷雁背龙沙。西次桑乾曲，洲中见荻花。】
怀故山寄贾岛 唐诗：【心偶羡明代，学诗观国风。自从来阙下，未胜在山中。丹桂日应老，白云居久空。谁能谢时去，聊与此生同。】
怀黄颇 唐诗：【有客南浮去，平生与我同。炎州结遥思，芳杜采应空。秦雁归侵月，湘猿戏袅枫。期君翼明代，未可恋山中。】
汧上劝旧友 唐诗：【斗酒故人同，长歌起北风。斜阳高垒闭，秋角暮山空。雁叫寒流上，萤飞薄雾中。坐来生白发，况复久从戎。】
远水 唐诗：【荡漾空沙际，虚明入远天。秋光照不极，鸟影去无边。势引长云断，波轻片雪连。汀洲杳难到，万古覆苍烟。】
邯郸驿楼作 唐诗：【芜没丛台久，清漳废御沟。蝉鸣河外树，人在驿西楼。云烧天中赤，山当日落秋。近郊经战后，处处骨成丘。】
陇上独望 唐诗：【斜日挂边树，萧萧独望间。阴云藏汉垒，飞火照胡山。陇首行人绝，河源夕鸟还。谁为立勋者，可惜宝刀闲。】
夜下湘中 唐诗：【洞庭人夜别，孤棹下湘中。露洗寒山遍，波摇楚月空。密林飞暗狖，广泽发鸣鸿。行值扬帆者，江分又不同。】
河梁别 唐诗：【河梁送别者，行哭半非亲。此路足征客，胡天多杀人。金罍照离思，宝瑟凝残春。早晚期相见，垂杨凋复新。】
客行 唐诗：【路岐长不尽，客恨杳难通。芦荻晚汀雨，柳花南浦风。乱钟嘶马急，残日半帆红。却羡渔樵侣，闲歌落照中。】
将别寄友人 唐诗：【帝乡归未得，辛苦事羁游。别馆一尊酒，客程千里秋。霜风红叶寺，夜雨白蘋洲。长恐此时泪，不禁和恨流。】
春日寻浐川王处士 唐诗：【碧草径微断，白云扉晚开。罢琴松韵发，鉴水月光来。宿鸟排花动，樵童浇竹回。与君同露坐，涧石拂青苔。】
春思 唐诗：【初日照杨柳，玉楼含翠阴。啼春独鸟思，望远佳人心。幽怨贮瑶瑟，韶光凝碧林。所思曾不见，芳草意空深。】
相和歌辞 其一 关山曲 唐诗：【金锁耀兜鍪，黄云拂紫骝。叛羌旗下戮，陷壁夜中收。霜霰戎衣故，关河碛气秋。箭创殊未合，更遣击兰州。】
相和歌辞 其二 关山曲 唐诗：【火发龙山北，中宵易左贤。勒兵临汉水，惊雁散胡天。木落防河急，军孤受敌偏。犹闻汉皇怒，按剑待开边。】
秋郊夕望 唐诗：【度鸟向栖急，阴虫逢夜多。馀霞媚秋汉，迥月濯沧波。蔓草将萎绝，流年其奈何。耿然摇落思，独酌不成歌。】
送人游蜀 唐诗：【别离杨柳陌，迢遰蜀门行。若听清猿后，应多白发生。虹霓侵栈道，风雨杂江声。过尽愁人处，烟花是锦城。】
送从叔赴南海幕 唐诗：【洞庭秋色起，哀狖更难闻。身往海边郡，帆悬天际云。炎州罗翠鸟，瘴岭控蛮军。信息来非易，堪悲此路分。】
送王道士 唐诗：【真人俄整舄，双鹤屡飞翔。恐入壶中住，须传肘后方。霓裳云气润，石径朮苗香。一去何时见，仙家日月长。】
送田使君牧蔡州 唐诗：【主意思政理，牧人官不轻。树多淮右地，山远汝南城。望稼周田隔，登楼楚月生。悬知蒋亭下，渚鹤伴闲行。】
送吕郎中牧东海郡 唐诗：【假道经淮泗，樯乌集隼旟。芜城沙菼接，波岛石林疏。海鹤空庭下，夷人远岸居。山乡足遗老，伫听荐贤书。】
送朴山人归新罗 唐诗：【浩渺行无极，扬帆但信风。云山过海半，乡树入舟中。波定遥天出，沙平远岸穷。离心寄何处，目断曙霞东。】
送杜秀才东游 唐诗：【羁游年复长，去日值秋残。草出函关白，云藏野渡寒。鸿多霜雪重，山广道途难。心事何人识，斗牛应数看。】
送狄参军赴杭州 唐诗：【新官非次受，圣主宠前勋。关雪发车晚，风涛挂席闻。海门山叠翠，湖岸郡藏云。执简从公后，髯参岂胜君。】
送国子韦丞 唐诗：【临水独相送，归期千里间。云回逢过雨，路转入连山。一骑行芳草，新蝉发故关。遥聆茂陵下，夜启竹扉闲。】
送宗密上人 唐诗：【门前九陌尘，石上定中身。近放辽天鹤，曾为南岳人。腊高松叶换，雪尽茗芽新。一自传香后，名山愿卜邻。】
送客南游 唐诗：【拟卜何山隐，高秋指岳阳。苇乾云梦色，橘熟洞庭香。疏雨残虹影，回云背鸟行。灵均如可问，一为哭清湘。】
送春坊董正字浙右归觐 唐诗：【去觐毗陵日，秋残建业中。莎垂石城古，山阔海门空。灌木寒樯远，层波皓月同。何当复雠校，春集少阳宫。】
送柳秀才往连州看弟 唐诗：【离人非逆旅，有弟谪连州。楚雨沾猿暮，湘云拂雁秋。蒹葭行广泽，星月棹寒流。何处江关锁，风涛阻客愁。】
送皇甫协律淮南从事 唐诗：【辟书丞相草，招作广陵行。隋柳疏淮岸，汀洲接海城。楚樯经雨泊，烟月隔潮生。谁与同尊俎，鸡鸾集虎营。】
送顾非熊下第归江南 唐诗：【无成西别秦，返驾江南春。草际楚田雁，舟中吴苑人。残云挂绝岛，迥树入通津。想到长洲日，门前多白蘋。】
送道友入天台山作 唐诗：【却忆天台去，移居海岛空。观寒琪树碧，雪浅石桥通。漱齿飞泉外，餐霞早境中。终期赤城里，披氅与君同。】
送僧归金山寺 唐诗：【金陵山色里，蝉急向秋分。迥寺横洲岛，归僧渡水云。夕阳依岸尽，清磬隔潮闻。遥想禅林下，炉香带月焚。】
旅次夏州 唐诗：【嘶马发相续，行次夏王台。锁郡云阴暮，鸣笳烧色来。霜繁边上宿，鬓改碛中回。怅望胡沙晓，惊蓬朔吹催。】
旅次寄贾岛兼简无可上人 唐诗：【相思边草长，回望水连空。雁过当行次，蝉鸣复客中。壮年看即改，羸病计多同。傥宿林中寺，深凭问远公。】
浙江夜宿 唐诗：【落帆人更起，露草满汀洲。远狖啼荒峤，孤萤溺漫流。积阴开片月，爽气集高秋。去去胡为恋，搴芳时一游。】
留别定襄卢军事 唐诗：【行行与君别，路在雁门西。秋色见边草，军声闻戍鼙。酣歌击宝剑，跃马上金堤。归去咸阳里，平生志不迷。】
宿无可上人房 唐诗：【稀逢息心侣，细话远山期。河汉秋深夜，杉梧露滴时。风传林磬响，月掩草堂迟。坐卧禅心在，浮生皆不知。】
宿王屋天坛 唐诗：【星斗半沈苍翠色，红霞远照海涛分。折松晓拂天坛雪，投简寒窥玉洞云。绝顶醮回人不见，深林磬度鸟应闻。未知谁与传金箓，独向仙祠拜老君。】
宿阳台观 唐诗：【玉洞仙何在，炉香客自焚。醮坛围古木，石磬响寒云。曙月孤霞映，悬流峭壁分。心知人世隔，坐与鹤为群。】
宿贾岛原居 唐诗：【寒雁过原急，渚边秋色深。烟霞向海岛，风雨宿园林。俱住明时愿，同怀故国心。未能先隐迹，聊此一相寻。】
宿崔邵池阳别墅 唐诗：【杨柳色已改，郊原日复低。烟生寒渚上，霞散乱山西。待月人相对，惊风雁不齐。此心君莫问，旧国去将迷。】
宿翠微寺 唐诗：【处处松阴满，樵开一径通。鸟归云壑静，僧语石楼空。积翠含微月，遥泉韵细风。经行心不厌，忆在故山中。】
宿裴氏溪居怀厉玄先辈 唐诗：【树下孤石坐，草间微有霜。同人不同北，云鸟自南翔。迢遰夜山色，清泠泉月光。西风耿离抱，江海遥相望。】
寄西岳白石僧 唐诗：【挂锡中峰上，经行踏石梯。云房出定后，岳月在池西。峭壁残霞照，欹松积雪齐。年年著山屐，曾得到招提。】
寄终南真空禅师 唐诗：【闲想白云外，了然清净僧。松门山半寺，夜雨佛前灯。此境可长住，浮生自不能。一从林下别，瀑布几成冰。】
寄剡中友人 唐诗：【故人今在剡，秋草意如何。岭暮云霞杂，潮回岛屿多。沃洲僧几访，天姥客谁过。岁晚偏相忆，风生隔楚波。】
寄崇德里居作 唐诗：【扫君园林地，泽我清凉襟。高鸟云路晚，孤蝉杨柳深。风微汉宫漏，月迥秦城砧。光景坐如此，徒怀经济心。】
寄襄阳王公子 唐诗：【君马勒金羁，君家贮玉笄。白云登岘首，碧树醉铜鞮。泽广荆州北，山多汉水西。鹿门知不隐，芳草自萋萋。】
晚眺有怀 唐诗：【点点抱离念，旷怀成怨歌。高台试延望，落照在寒波。此地芳草歇，旧山乔木多。悠然暮天际，但见鸟相过。】
谒仙观二首 其一 唐诗：【我生求羽化，斋沐造仙居。葛蔓没丹井，石函盛道书。寒松多偃侧，灵洞遍清虚。一就泉西饮，云中采药蔬。】
谒仙观二首 其二 唐诗：【山空蕙气香，乳管折云房。愿值壶中客，亲传肘后方。三更礼星斗，寸匕服丹霜。默坐树阴下，仙经横石床。】
雀台怨 唐诗：【魏宫歌舞地，蝶戏鸟还鸣。玉座人难到，铜台雨滴平。西陵树不见，漳浦草空生。万恨尽埋此，徒悬千载名。】
答光州王使君 唐诗：【信来淮上郡，楚岫入秦云。自顾为儒者，何由答使君。蜕风蝉半失，阻雨雁频闻。欲识平生分，他时别纪勋。】
答鄜畤友人同宿见示 唐诗：【为客自堪悲，风尘日满衣。承明无计入，旧隐但怀归。雪积孤城暗，灯残晓角微。相逢喜同宿，此地故人稀。】
落日怅望 唐诗：【孤云与归鸟，千里片时间。念我一何滞，辞家久未还。微阳下乔木，远色隐秋山。临水不敢照，恐惊平昔颜。】
落照 唐诗：【照曜天山外，飞鸦几共过。微红拂秋汉，片白透长波。影促寒汀薄，光残古木多。金霞与云气，散漫复相和。】
蛮家 唐诗：【领得卖珠钱，还归铜柱边。看儿调小象，打鼓放新船。醉后眠神树，耕时语瘴烟。又逢衰蹇老，相问莫知年。】
集宿姚侍御宅怀永乐宰殷侍御 唐诗：【石田虞芮接，种树白云阴。穴闭神踪古，河流禹凿深。樵人应满郭，仙鸟几巢林。此会偏相语，曾供雪夜吟。】
集宿姚殿中宅期僧无可不至 唐诗：【殿中日相命，开尊话旧时。馀钟催鸟绝，积雪阻僧期。林静寒光远，天阴曙色迟。今夕复何夕，人谒去难追。】
塞下曲二首 其一 唐诗：【旌旗倒北风，霜霰逐南鸿。夜救龙城急，朝焚虏帐空。骨销金镞在，鬓改玉关中。却想羲轩氏，无人尚战功。】
塞下曲二首 其二 唐诗：【广漠云凝惨，日斜飞霰生。烧山搜猛兽，伏道击回兵。风折旗竿曲，沙埋树杪平。黄云飞旦夕，偏奏苦寒声。】
新秋雨霁宿王处士东郊 唐诗：【夕阳逢一雨，夜木洗清阴。露气竹窗静，秋光云月深。煎尝灵药味，话及故山心。得意两不寐，微风生玉琴。】
楚江怀古三首 其一 唐诗：【露气寒光集，微阳下楚丘。猿啼洞庭树，人在木兰舟。广泽生明月，苍山夹乱流。云中君不降，竟夕自悲秋。】
楚江怀古三首 其二 唐诗：【惊鸟去无际，寒蛩鸣我傍。芦洲生早雾，兰隰下微霜。列宿分穷野，空流注大荒。看山候明月，聊自整云装。】
楚江怀古三首 其三 唐诗：【野风吹蕙带，骤雨滴兰桡。屈宋魂冥寞，江山思寂寥。阴霓侵晚景，海树入回潮。欲折寒芳荐，明神讵可招。】
詶李景章先辈 唐诗：【平生诗句忝多同，不得陪君奉至公。金镝自宜先中鹄，铅刀甘且学雕虫。莺啼细柳临关路，燕接飞花绕汉宫。九陌芳菲人竞赏，此时心在别离中。】
路傍树 唐诗：【古树何人种，清阴减昔时。莓苔根半露，风雨节偏危。虫蠹心将穴，蝉催叶向衰。樵童不须剪，聊起邵公思。】
酬田卿送西游 唐诗：【华堂开翠簟，惜别玉壶深。客去当烦暑，蝉鸣复此心。废城乔木在，古道浊河侵。莫虑西游远，西关绝陇阴。】
酬刑部姚郎中 唐诗：【路岐人不见，尚得记心中。月忆潇湘渚，春生兰杜丛。鸟啼花半落，人散爵方空。所赠诚难荅，泠然一雅风。】
雒中寒夜姚侍御宅怀贾岛 唐诗：【夜木动寒色，雒阳城阙深。如何异乡思，更抱故人心。微月关山远，闲阶霜霰侵。谁知石门路，待与子同寻。】
霁后寄白阁僧 唐诗：【苍翠霾高雪，西峰鸟外看。久披山衲坏，孤坐石床寒。盥手水泉滴，燃灯夜烧残。终期老云峤，煮药伴中餐。】
题女道士居 唐诗：【不饵住云溪，休丹罢药畦。杏花虚结子，石髓任成泥。扫地青牛卧，栽松白鹤栖。共知仙女丽，莫是阮郎妻。】
题吴发原南居 唐诗：【闲居谁厌僻，门掩汉祠前。山色夏云映，树阴幽草连。晴光分渚曲，绿气冒原田。何日远游罢，高枝已噪蝉。】
题青龙寺镜公房 唐诗：【一室意何有，闲门为我开。炉香寒自灭，履雪饭初回。窗迥孤山入，灯残片月来。禅心方此地，不必访天台。】
题章野人山居 唐诗：【带郭茅亭诗兴饶，回看一曲倚危桥。门前山色能深浅，壁上湖光自动摇。闲花散落填书帙，戏鸟低飞碍柳条。向此隐来经几载，如今已是汉家朝。】
题僧禅院 唐诗：【虚室焚香久，禅心悟几生。滤泉侵月起，扫径避虫行。树隔前朝在，苔滋废渚平。我来风雨夜，像设一灯明。】
题静住寺钦用上人房 唐诗：【寺近朝天路，多闻玉佩音。鉴人开慧眼，归鸟息禅心。磬接星河曙，窗连夏木深。此中能宴坐，何必在云林。】
题镜湖野老所居 唐诗：【湖里寻君去，樵风往返吹。树喧巢鸟出，路细葑田移。沤苧成鱼网，枯根是酒卮。老年唯自适，生事任群儿。】
赠别北客 唐诗：【君生游侠地，感激气何高。饮尽玉壶酒，赠留金错刀。雁关飞霰雪，鲸海落云涛。决去如征鸟，离心空自劳。】
赠别江客 唐诗：【湘中有岑穴，君去挂帆过。露细蒹葭广，潮回岛屿多。汀洲延夕照，枫叶坠寒波。应使同渔者，生涯许钓歌。】
赠别空公 唐诗：【云门秋却入，微径久无人。后夜中峰月，空林百衲身。寂寥寒磬尽，盥漱瀑泉新。履迹谁相见，松风扫石尘。】
赠杨先辈 唐诗：【平生闲放久，野鹿许为群。居止邻西岳，轩窗度白云。斋心饭松子，话道接茅君。汉主思清净，休书谏猎文。】
赠祠部令狐郎中 唐诗：【官初执宪称雄才，省转为郎雅望催。待制松阴移玉殿，分宵露气静天台。算棋默向孤云坐，随鹤闲穷片水回。忽忆十年相识日，小儒新自海边来。】
赠禅僧 唐诗：【弟子人天遍，童年在沃洲。开禅山木长，浣衲海沙秋。振锡摇汀月，持瓶接瀑流。赤城何日上，鄙愿从师游。】
赠越客 唐诗：【故国波涛隔，明时已久留。献书双阙晚，看月五陵秋。南棹何时返，长江忆共游。遥知钓船畔，相望在汀洲。】
赠鄠县尉李先辈二首 其一 唐诗：【同人家鄠杜，相见罢官时。野坐苔生石，荒居菊入篱。听蝉临水久，送鹤背山迟。未拟还城阙，溪僧别有期。】
赠鄠县尉李先辈二首 其二 唐诗：【休官不到阙，求静匪营他。种药唯愁晚，看云肯厌多。渚边逢鹭下，林表伴僧过。闲检仙方试，松花酒自和。】
鹳雀楼晴望 唐诗：【尧女楼西望，人怀太古时。海波通禹凿，山木闭虞祠。鸟道残虹挂，龙潭返照移。行云如可驭，万里赴心期。】
灞上秋居 唐诗：【灞原风雨定，晚见雁行频。落叶他乡树，寒灯独夜人。空园白露滴，孤壁野僧邻。寄卧郊扉久，何门致此身。】
岐阳逢曲阳故人话旧 唐诗：【异地还相见，平生问可知。壮年俱欲暮，往事尽堪悲。道路频艰阻，亲朋久别离。解兵逃白刃，谒帝值明时。淹疾生涯故，因官事业移。鸡鸣关月落，雁度朔风吹。客泪翻岐下，乡心落海湄。积愁何计遣，满酌浣相思。】
府试水始冰 唐诗：【南池寒色动，北陆岁阴生。薄薄流澌聚，漓漓翠潋平。暗沾霜稍厚，回照日还轻。乳窦悬残滴，湘流减恨声。即堪金井贮，会映玉壶清。洁白心虽识，空期饮此明。】
府试观开元皇帝东封图 唐诗：【俨若翠华举，登封图乍开。冕旒明主立，冠剑侍臣陪。迹类飞仙去，光同拜日来。粉痕疑检玉，黛色讶生苔。挂壁云将起，陵风仗若回。何年复东幸，鲁叟望悠哉。】
幽上留别令狐侍郎 唐诗：【自别丘中隐，频年哭路岐。辛勤今若是，少壮岂多时。露滴阴虫苦，秋声远客悲。晚营严鼓角，红叶拂旌旗。北阙虚延望，西林久见思。川流寒水急，云返故山迟。落照游人去，长空独鸟随。不堪风景隔，忠信寡相知。】
荅太原从军杨员外送别 唐诗：【君将海月佩，赠之光我行。见知言不浅，怀报意非轻。反照临歧思，中年未达情。河梁人送别，秋汉雁相鸣。衰柳摇边吹，寒云冒古城。西游还献赋，应许托平生。】
送从叔重赴海南从事 唐诗：【又从连帅请，还作岭南行。穷海何时到，孤帆累月程。乱蝉吟暮色，哀狖落秋声。晚路潮波起，寒葭雾雨生。沙埋铜柱没，山簇瘴云平。念此别离苦，其如宗从情。】
送册东夷王使 唐诗：【越海传金册，华夷礼命行。片帆秋色动，万里信潮生。日映孤舟出，沙连绝岛明。翳空翻大鸟，飞雪洒长鲸。旧鬓回应改，遐荒梦易惊。何当理风楫，天外问来程。】
送李侍御福建从事 唐诗：【晋安来越国，蔓草故宫迷。钓渚龙应在，琴台鹤乱栖。泛涛明月广，边海众山齐。宾府通兰棹，蛮僧接石梯。片云和瘴湿，孤屿映帆低。上客多诗兴，秋猿足夜啼。】
送和北虏使 唐诗：【路始阴山北，迢迢雨雪天。长城人过少，沙碛马难前。日入流沙际，阴生瀚海边。刀镮向月动，旌纛冒霜悬。逐兽孤围合，交兵一箭传。穹庐移斥候，烽火绝祁连。汉将行持节，胡儿坐控弦。明妃的回面，南送使君旋。】
送武陵王将军 唐诗：【河外今无事，将军有战名。艰难长剑缺，功业少年成。晓仗亲云陛，寒宵突禁营。朱旗身外色，玉漏耳边声。开閤谈宾至，调弓过雁惊。为儒多不达，见学请长缨。】
送顾少府之永康 唐诗：【婺女星边去，春生即有花。寒关云复雪，古渡草连沙。宿次吴江晚，行侵日徼斜。官传梅福政，县顾赤松家。烧起明山翠，潮回动海霞。清高宜阅此，莫叹近天涯。】
送韩校书江西从事 唐诗：【出关寒色尽，云梦草生新。雁背岳阳雨，客行江上春。遥程随水阔，枉路倒帆频。夕照临孤馆，朝霞发广津。湖山潮半隔，郡壁岸斜邻。自此钟陵道，裁书有故人。】
送僧归闽中旧寺 唐诗：【寺隔海山遥，帆前落叶飘。断猿通楚塞，惊鹭出兰桡。星月浮波岛，烟萝渡石桥。钟声催野饭，秋色落寒潮。旧社人多老，闲房树半凋。空林容病士，岁晚待相招。】
哭京兆庞尹 唐诗：【神州丧贤尹，父老泣关中。未尽群生愿，才留及物功。清光沈皎月，素业振遗风。履迹莓苔掩，珂声紫陌空。从来受知者，会葬汉陵东。】
寄广州杨参军 唐诗：【南方春景好，念子缓归心。身方脱野服，冠未系朝簪。足恣平生赏，无虞外役侵。汀洲观鸟戏，向月和猿吟。税驾楚山广，扬帆湘水深。采奇搜石穴，怀胜即枫林。怅望极霞际，流情堕海阴。前朝杳难问，叹息洒鸣琴。】
寄金州姚使君员外 唐诗：【老怀清净化，乞去守洵阳。废井人应满，空林虎自藏。迸泉疏石窦，残雨发椒香。山缺通巴峡，江流带楚樯。忧农生野思，祷庙结云装。覆局松移影，听琴月堕光。鸟鸣开郡印，僧去置禅床。罢贡金休凿，凌寒笋更长。退公披鹤氅，高步隔鹓行。相见朱门内，麾幢拂曙霜。】
湘川吊舜 唐诗：【伊予生好古，吊舜苍梧间。白日坐将没，游波凝不还。九疑云动影，旷野竹成班。雁集蒹葭渚，猿啼雾露山。南风吹早恨，瑶瑟怨长闲。元化谁能问，天门恨久关。】
摅情留别并州从事 唐诗：【浅学长自鄙，谬承贤达知。才希汉主召，玉任楚人疑。年长惭漂泊，恩深惜别离。秋光独鸟过，暝色一蝉悲。鹤发生何速，龙门上苦迟。彫虫羞朗鉴，干禄贵明时。故国诚难返，青云致未期。空将感激泪，一自洒临岐。】
题石瓮寺 唐诗：【僧室并皇宫，云门辇路同。渭分双阙北，山迥五陵东。修绠悬林表，深泉汲洞中。人烟窥垤蚁，鸳瓦拂冥鸿。藓壁松生峭，龛灯月照空。稀逢息心侣，独礼竺乾公。】
赠淮南将 唐诗：【何事淮南将，功高业未成。风涛辞海郡，雷雨镇山营。度碛黄云起，防秋白发生。密机曾制敌，忧国更论兵。塞色侵旗动，寒光锁甲明。自怜心有作，独立望专征。】
下第寄友人 唐诗：【金门君待问，石室我思归。圣主尊黄屋，何人荐白衣。年来御沟柳，赠别雨霏霏。】
夕次淮口 唐诗：【天涯秋光尽，木末群鸟还。夜久游子息，月明岐路闲。风生淮水上，帆落楚云间。此意竟谁见，行行非故关。】
广陵曲 唐诗：【葱茏桂树枝，高系黄金羁。叶隐青蛾翠，花飘白玉墀。上鸣间关鸟，下醉游侠儿。炀帝国已破，此中都不知。】
征妇叹 唐诗：【稚子在我抱，送君登远道。稚子今已行，念君上边城。蓬根既无定，蓬子焉用生。但见请防胡，不闻言罢兵。及老能得归，少者还长征。】
经咸阳北原 唐诗：【秦山曾共转，秦云自舒卷。古来争雄图，到此多不返。野狖穴孤坟，农人耕废苑。川长波又逝，日与岁俱晚。夜入咸阳中，悲吞不能饭。】
校猎曲 唐诗：【楚子畋郊野，布罟笼天涯。浮云张作罗，万草结成罝。意在绝飞鸟，臂弓腰镆铘。远将射句践，次欲诛夫差。壮志一朝尽，他□□繁华。当时能猎贤，保国兼保家。】
离夜二首 其一 唐诗：【东征辽水迥，北近单于台。戎衣挂宝剑，玉箸衔金杯。红烛暗将灭，翠蛾终不开。】
离夜二首 其二 唐诗：【凝夜照离色，恐闻啼晚鸦。前年营雁塞，明月戍龙沙。曾与五陵子，休装孤剑花。】
寄远 唐诗：【坐想亲爱远，行嗟天地阔。积疹甘毁颜，沈忧更销骨。迢迢游子心，望望归云没。乔木非故里，高楼共明月。夜深秋风多，闻雁来天末。】
寄贾岛 唐诗：【海上不同来，关中俱久住。寻思别山日，老尽经行树。志业人未闻，时光鸟空度。风悲汉苑秋，雨滴秦城暮。佩玉与锵金，非亲亦非故。朱颜枉自毁，明代空相遇。岁晏各能归，心知旧歧路。】
雪中送青州薛评事 唐诗：【腊景不可犯，从戎难自由。怜君急王事，走马赴边州。岳雪明日观，海云冒营丘。惭无斗酒泻，敢望御重裘。】
题庐山寺 唐诗：【白茅为屋宇编荆，数处阶墀石叠成。东谷笑言西谷响，下方云雨上方晴。鼠惊樵客缘苍壁，猿戏山头撼紫柽。别有一条投涧水，竹筒斜引入茶铛。】
句 唐诗：【申胥任向秦庭哭，靳尚终贻楚国忧。】
二斑与宁茵赋诗 其一 宁茵赋 唐诗：【晓读云水静，夜吟山月高。焉能履虎尾，岂用学牛刀。】
二斑与宁茵赋诗 其二 斑寅赋 唐诗：【但得居林啸，焉能当路蹲。渡河何所适，终是怯刘琨。】
二斑与宁茵赋诗 其三 斑特赋 唐诗：【无非悲宁戚，终是怯庖丁。若遇龚为守，蹄涔向北溟。】
又歌 唐诗：【吾乡有鬼巫，惑人人不知。天子正尊信，左公能杀之。】
凤皇台怪和歌四首 其一 唐诗：【深闺闲锁难成梦，那得同衾共绣床。一自与郎江上别，霜天更自觉宵长。】
凤皇台怪和歌四首 其二 唐诗：【愁听黄莺唤友声，空闺曙色梦初成。窗间总有花笺纸，难寄妾心字字明。】
凤皇台怪和歌四首 其三 唐诗：【寂静璇闺度岁年，并头莲叶又如钱。愁人独处那堪此，安得君来独枕眠。】
凤皇台怪和歌四首 其四 唐诗：【卧病匡床香屡添，夜深犹有一丝烟。怀君无计能成梦，更恨砧声到枕边。】
太白山魔诳道士诗 唐诗：【三秋稽颡叩真灵，龙虎交时金液成。绛雪既凝身可度，蓬壶顶上彩云生。】
夭桃诗 唐诗：【铅华久御向人间，欲舍铅华更惨颜。纵有青丘吟夜月，无因重照旧云鬟。】
方龟精为钱元懿卜词 唐诗：【太乙接天河，金华宝贝多。郡侯六十六，别处不经过。】
东阳夜怪诗 其一 唐诗：【谁家扫雪满庭前，万壑千峰在一拳。吾心不觉侵衣冷，曾向此中居几年。】
东阳夜怪诗 其二 唐诗：【拥褐藏名无定踪，流沙千里度衰容。传得南宗心地后，此身应便老双峰。】
东阳夜怪诗 其三 唐诗：【为有阎浮珍重因，远离西国赴咸秦。自从无力休行道，且作头陀不系身。】
东阳夜怪诗 其五 唐诗：【日晚长川不计程，离群独步不能鸣。赖有青青河畔草，春来犹得慰羁情。】
东阳夜怪诗 其六 唐诗：【爱此飘飖六出公，轻琼冷絮舞长空。当时正逐秦丞相，腾踯川原喜北风。】
东阳夜怪诗 其七 唐诗：【事君同乐义同忧，那校糟糠满志休。不是守株空待兔，终当逐鹿出林丘。】
东阳夜怪诗 其八 唐诗：【少年长负饥鹰用，内顾曾无宠鹤心。秋草驱除思去宇，平原毛血兴从禽。】
东阳夜怪诗 其九 唐诗：【舞镜争鸾綵，临场定鹘拳。正思仙仗日，翘首仰楼前。】
东阳夜怪诗 其十 唐诗：【养斗形如木，迎春质似泥。信如风雨在，何惮迹卑栖。】
东阳夜怪诗 其十一 唐诗：【为脱田文难，常怀纪渻恩。欲知疏野态，霜晓叫荒村。】
东阳夜怪诗 其十三 唐诗：【为惭食肉主恩深，日晏蟠蜿卧锦衾。且学志人知白黑，那将好爵动吾心。】
东阳夜怪诗 其十四 唐诗：【鸟鼠是家川，周王昔猎贤。一从离子卯，应见海桑田。】
卢发 其一 唐诗：【十姓胡中第六胡，也曾金阙掌洪炉。少年从事誇门第，莫向尊前气色粗。】
卢发 其二 唐诗：【十姓胡中第六胡，文章官职胜崔卢。暂来关外分优寄，不称宾筵语气粗。】
田四郎求婚联句 唐诗：【一点红裳出翠微，秋天云静月离离。天曹使者徒回首，何不从他九族卑。】
白衣女子木叶上诗 唐诗：【桃花洞口开，香蕊落莓苔。佳景虽堪玩，萧郎殊未来。】
白衣女子木叶上诗 席上歌 唐诗：【洞府深沈春日长，山花无主自芬芳。凭阑寂寂看明月，欲种桃花待阮郎。】
孙长史女与焦封赠荅诗 其一 赠封 唐诗：【妾失鸳鸯伴，君方萍梗游。少年欢醉后，只恐苦相留。】
孙长史女与焦封赠荅诗 其二 封酬 唐诗：【心常名宦外，终不耻狂游。误入桃源里，仙家争肯留。】
孙长史女与焦封赠荅诗 其三 别封 唐诗：【鹊桥织女会，也是不多时。今日送君处，羞言连理枝。】
孙长史女与焦封赠荅诗 其四 封留别 唐诗：【但保同心结，无劳织锦诗。苏秦求富贵，自有一回时。】
延和阁诗 唐诗：【延和高阁上干云，小语犹疑太乙闻。烧尽降真无一事，开门迎得毕将军。】
杂曲歌辞 双带子 唐诗：【私言切语谁人会，海燕双飞绕画梁。君学秋胡不相识，妾亦无心去采桑。】
杂曲歌辞 太和 第一 唐诗：【国门卿相旧山庄，圣主移来宴绿芳。帘外辗为车马路，花间踏出舞人场。】
杂曲歌辞 太和 第二 唐诗：【国鸟尚含天乐转，寒风犹带御衣香。为报碧潭明月夜，会须留赏待君王。】
杂曲歌辞 太和 第三 唐诗：【庭前鹊绕相思树，井上莺歌争刺桐。含情少妇悲春草，多是良人学转蓬。】
杂曲歌辞 太和 第五彻 唐诗：【我皇膺运太平年，四海朝宗会百川。自古几多明圣主，不如今帝胜尧天。】
杂曲歌辞 太和 第四 唐诗：【塞北江南共一家，何须泪落怨黄沙。春酒半酣千日醉，庭前还有落梅花。】
杂曲歌辞 水调 入破第一 唐诗：【细草河边一雁飞，黄龙关里挂戎衣。为受明王恩宠甚，从事经年不复归。】
杂曲歌辞 水调 入破第三 唐诗：【昨夜遥欢出建章，今朝缀赏度昭阳。传声莫闭黄金屋，为报先开白玉堂。】
杂曲歌辞 水调 入破第五 唐诗：【千年一遇圣明朝，愿对君王舞细腰。乍可当熊任生死，谁能伴凤上云霄。】
杂曲歌辞 水调 入破第六彻 唐诗：【闺烛无人影，罗屏有梦魂。近来音耗绝，终日望君门。】
杂曲歌辞 水调 入破第四 唐诗：【日晚笳声咽戍楼，陇云漫漫水东流。行人万里向西去，满目关山空恨愁。】
杂曲歌辞 水调 歌第一 唐诗：【平沙落日大荒西，陇上明星高复低。孤山几处看烽火，壮士连营候鼓鼙。】
杂曲歌辞 水调 歌第二 唐诗：【猛将关西意气多，能骑骏马弄雕戈。金鞍宝铰精神出，笛倚新翻水调歌。】
杂曲歌辞 水调 歌第五 唐诗：【双带仍分影，同心巧结香。不应须换彩，意欲媚浓妆。】
杂曲歌辞 水调 歌第四 唐诗：【陇头一段气长秋，举目萧条总是愁。秖为征人多下泪，年年添作断肠流。】
杂曲歌辞 水鼓子 唐诗：【雕弓白羽猎初回，薄夜牛羊复下来。梦水河边秋草合，黑山峰外阵云开。】
赋得自君之出矣 唐诗：【自君之出矣，不复理残机。思君如满月，夜夜减清辉。】
杂曲歌辞 叹疆场 唐诗：【闻道行人至，妆梳对镜台。泪痕犹尚在，笑靥自然开。】
杂曲歌辞 甘州 唐诗：【欲使传消息，空书意不任。寄君明月镜，偏照故人心。】
杂曲歌辞 陆州 排遍第二 唐诗：【明月照秋叶，西风响夜砧。彊言徒自乱，往事不堪寻。】
杂曲歌辞 陆州 排遍第三 唐诗：【坐对银釭晓，停留玉箸痕。君门常不见，无处谢前恩。】
杂曲歌辞 陆州 排遍第四 唐诗：【曙月当窗满，征人出塞遥。画楼终日闭，清管为谁调。】
杂曲歌辞 陆州 歌第一 唐诗：【分野中峰变，阴晴众壑殊。欲投人处宿，隔浦问樵夫。】
杂曲歌辞 陆州 歌第二 唐诗：【共得烟霞径，东归山水游。萧萧望林夜，寂寂坐中秋。】
杂曲歌辞 陆州 歌第三 唐诗：【香气传空满，妆花映薄红。歌声天仗外，舞态御楼中。】
杂曲歌辞 夜夜曲 唐诗：【愁人夜独伤，灭烛卧兰房。祗恐多情月，旋来照妾床。】
杂曲歌辞 战胜乐 唐诗：【百战得功名，天兵意气生。三边永不战，此是我皇英。】
杂曲歌辞 相府莲 唐诗：【夜闻邻妇泣，切切有馀哀。即问缘何事，征人战未回。】
杂曲歌辞 其一 祓禊曲 唐诗：【昨见春条绿，那知秋叶黄。蝉声犹未断，寒雁已成行。】
杂曲歌辞 其二 祓禊曲 唐诗：【何处堪愁思，花间长乐宫。君王不重客，泣泪向春风。】
杂曲歌辞 凉州 排遍第二 唐诗：【鸳鸯殿里笙歌起，翡翠楼前出舞人。唤上紫微三五夕，圣明方寿一千春。】
杂曲歌辞 凉州 歌第一 唐诗：【汉家宫里柳如丝，上苑桃花连碧池。圣寿已传千岁酒，天文更赏百僚诗。】
杂曲歌辞 凉州 歌第二 唐诗：【朔风吹叶雁门秋，万里烟尘昏戍楼。征马长思青海北，胡笳夜听陇山头。】
杂曲歌辞 凉州 歌第三 唐诗：【开箧泪沾襦，见君前日书。夜台空寂寞，犹见紫云车。】
杂曲歌辞 其一 浣沙女 唐诗：【南陌春风早，东邻去日斜。千花开瑞锦，香扑美人车。】
杂曲歌辞 其一 镇西 唐诗：【天边物色更无春，祗有羊群与马群。谁家营里吹羌笛，哀怨教人不忍闻。】
杂曲歌辞 其二 镇西 唐诗：【岁去年来拜圣朝，更无山阙对溪桥。九门杨柳浑无半，犹自千条与万条。】
杂曲歌辞 濮阳女 唐诗：【雁来书不至，月照独眠房。贱妾多愁思，不堪秋夜长。】
邢君才旧宅三怪诗 其一 铁铫 唐诗：【昔日炎炎徒自知，今无烽灶欲何为。可怜国柄全无用，曾见家人下第时。】
邢君才旧宅三怪诗 其二 破笛 唐诗：【当时得意气填心，一曲君前直万金。今日不如庭下竹，风来犹得学龙吟。】
邢君才旧宅三怪诗 其三 秃帚 唐诗：【头焦鬓秃但心存，力尽尘埃不复论。莫笑今来同腐草，曾经终日扫朱门。】
两京童谣 唐诗：【不怕上兰单，惟愁荅辨难。无钱求案典，生死任都官。】
庐山女赠朱朴 其一 唐诗：【但持冰洁心，不识风霜冷。任是怀礼容，无人顾形影。】
庐山女赠朱朴 其二 唐诗：【知君久积池塘梦，遣我方思变动来。操执若同颜叔子，今宵宁免泪盈腮。】
时人为邹昉语 唐诗：【萧佺驸马子，邹昉骆驼儿。非关道德合，只为钱相知。】
和剂方补骨脂丸方诗 唐诗：【三年时节向边隅，人信方知药力殊。夺得春光来在手，青娥休笑白髭须。】
明器婢诗 唐诗：【独持巾栉掩玄关，小帐无人烛影残。昔日罗衣今化尽，白杨风起陇头寒。】
杭州还乡和尚唱 唐诗：【还乡寂寂杳无踪，不挂征帆水陆通。蹋得故乡回地稳，更无南北与西东。】
武后长寿元年民间谣 唐诗：【补阙连车载，拾遗平斗量。欋槌侍御史，盌脱侍中郎。】
郊庙歌辞 夕月乐章 舒和 唐诗：【合吹八风金奏动，分容万舞玉鞘惊。词昭茂典光前列，夕曜乘功表盛明。】
郊庙歌辞 中宗祀昊天乐章 舒和 唐诗：【已陈粢盛敷严祀，更奏笙镛协雅声。璇图宝历欣宁谧，晏俗淳风乐太平。】
郊庙歌辞 享太庙乐章 同和 唐诗：【惟圣配天敷盛礼，惟天为大阐洪名。恭禋展敬光先德，蘋藻申虔表志诚。】
郊庙歌辞 享节悯太子庙乐章 送文舞出迎武舞入 唐诗：【邕邕阐化凭文德，赫赫宣威藉武功。既执羽旄先拂吹，还持玉戚更挥空。】
郊庙歌辞 享隐太子庙乐章 舒和 唐诗：【三县已判歌钟列，六佾将开羽戚分。尚想燕飞来蔽日，终疑鹤影降凌云。】
郊庙歌辞 享懿德太子庙乐章 送文舞迎武舞 唐诗：【八音协奏陈金石，六佾分行整礼容。沧溟赴海还称少，素月开轮即是重。】
郊庙歌辞 周郊祀乐章 忠顺乐 唐诗：【木铎敷音文德昌，朱干成列武功彰。雷鼗鹭羽今休用，玉戚相参正发扬。】
郊庙歌辞 周郊祀乐章 武舞乐 唐诗：【圭瓒方陈礼，干旄乃象功。成文非羽籥，猛势若罴熊。】
郊庙歌辞 周郊祀乐章 感顺乐 唐诗：【明君陈大礼，展币祀圆丘。雅乐声其发，祥云色正浮。】
郊庙歌辞 周郊祀乐章 福顺乐 唐诗：【上天垂景贶，哲后举鸾觞。明德今方祚，邦家万世昌。】
郊庙歌辞 朝日乐章 舒和 唐诗：【崇牙树羽延调露，旋宫扣律掩承云。诞敷懿德昭神武，载集丰功表睿文。】
郊庙歌辞 释奠文宣王乐章 舒和 唐诗：【隼集龟开昭圣烈，龙蹲凤跱肃神仪。尊儒敬业宏图阐，纬武经文盛德施。】
陕州语 唐诗：【不须赛神明，不必求巫祝。尔莫犯卢公，立便有祸福。】
青衣春条诗 唐诗：【幽室锁妖艳，无人兰蕙芳。春风三十载，不尽罗衣香。】
青萝帐女赠穆郎 唐诗：【团圆今夕色光辉，结了同心翠带垂。此后莫教尘点染，他年长照岁寒姿。】
青萝帐女赠穆郎 题碧花笺 唐诗：【珠露素中书缱绻，青萝帐里寄鸳鸯。自怜孤影清秋夕，洒泪裴回滴冷光。】
青萝帐女赠穆郎 褰帐 唐诗：【揉蓝绿色曲尘开，静见三星入坐来。桂影已圆攀折后，子孙长作栋梁材。】
鱼腹丹书 唐诗：【九登龙门山，三饮太湖水。毕竟不成龙，命负张胡子。】
南唐江州风坠诗 唐诗：【由来秉节世无双，独守孤城死不降。何似知机早回首，免教流血满长江。】
客题青龙寺门 唐诗：【龛龙去东海，时日隐西斜。敬文今不在，碎石入流沙。】
显德道宫石记 唐诗：【瑞云灵迹镇梁东，他日多应与古同。岁月迁移人事改，再来闲处又兴功。】
二绝句 其一 唐诗：【寒水停园沼，秋池满败荷。杜门穷典籍，所得事今多。】
柳藏经二绝句 其二 唐诗：【谁谓三才贵，余观万化同。心虚嫌蠹食，年老怯狂风。】
洛下女郎歌 其一 红裳人 唐诗：【皎洁玉颜胜白雪，况乃当年对风月。沈吟不敢怨春风，自叹容华暗消歇。】
洛下女郎歌 其二 白衣人 唐诗：【绛衣披拂露盈盈，淡染胭脂一朵轻。自恨红颜留不住，莫怨春风道薄情。】
浑家门客联句 其一 唐诗：【自与浑家邻，馨香遂满身。无心好清静，人用去灰尘。】
浑家门客联句 其二 唐诗：【终朝每去依烟火，春至还归养子孙。曾向苻王笔端坐，尔来求食浑家门。】
选人歌 唐诗：【今年选数恰相当，都由座主无文章。案后一腔冻猪肉，所以名为姜侍郎。】
涟水古冢瓶文 唐诗：【一双青乌子，飞来五两头。借问船轻重，寄信到扬州。】
真符女与申屠澄赠和诗 其一 澄赠 唐诗：【一尉惭梅福，三年愧孟光。此情何所喻，川上有鸳鸯。】
真符女与申屠澄赠和诗 其二 女和 唐诗：【琴瑟情虽重，山林志自深。常忧时节变，辜负百年心。】
秦人竹?谣 唐诗：【??引黑牛，天差不自由。但看戊寅岁，扬在蜀江头。】
笔精诗 其一 唐诗：【昔荷蒙恬惠，寻遭仲叔投。夫君不指使，何处觅银钩。】
笔精诗 其二 唐诗：【学问从君有，诗书自我传。须知王逸少，名价动千年。】
笔精诗 其三 唐诗：【能令音信通千里，解致龙蛇运八行。惆怅江生不相赏，应缘自负好文章。】
袁少年诗 其一 唐诗：【风波千里阔，台榭半天高。此兴将何比，身知插羽毛。】
袁少年诗 其二 唐诗：【峰峦多秀色，松桂足清声。自有山林趣，全忘城阙情。】
袁少年诗 其三 唐诗：【罗浮南海外，昔日已闻之。千里来游览，幽情我自知。】
袁长官女诗 其一 摘萱草吟 唐诗：【彼见是忘忧，此看同腐草。青山与白云，方展我怀抱。】
袁长官女诗 其二 题峡山僧壁 唐诗：【刚被恩情役此心，无端变化几湮沈。不如逐伴归山去，长笑一声烟雾深。】
乾符六年童谣 唐诗：【八月无霜塞草青，将军骑马出空城。汉家天子西巡狩，犹向江东更索兵。】
续谣 唐诗：【评事不读律，博士不寻章。糊心宣抚使，眯目圣神皇。】
维扬少年与孟氏赠荅诗 唐诗：【神女得张硕，文君遇长卿。逢时两相得，聊足慰多情。】
题蜀宫壁 唐诗：【莫交牵动青猪足，动即炎炎不可扑。鸷兽不欲两头黄，黄即其年天下哭。】
题潞州佛舍 唐诗：【此水连泾水，双珠血满川。青牛将赤虎，还号太平年。】
湖南童谣 唐诗：【湖南城郭好长街，竟栽柳树不栽槐。百姓奔窜无一事，只是椎芒织草鞋。】
黑驹别卢传素诗 唐诗：【既食丈人粟，又饱丈人刍。今日相偿了，永离三恶途。】
新林驿女吟示欧阳训 唐诗：【月明阶悄悄，影只腰身小。谁是鶱翔人，愿为比翼鸟。】
新林驿女吟示欧阳训 击盘歌送欧阳训酒 唐诗：【飞燕身轻未是轻，枉将弱质在岩扃。今来不得同鸳枕，相伴神魂入杳冥。】
舞曲歌辞 凯乐歌辞 君臣同庆乐 唐诗：【主圣开昌历，臣忠奉大猷。君看偃革后，便是太平秋。】
舞曲歌辞 凯乐歌辞 贺圣欢 唐诗：【四海皇风被，千年德水清。戎衣更不著，今日告功成。】
舞曲歌辞 凯乐歌辞 破阵乐 唐诗：【受律辞元首，相将讨叛臣。咸歌破阵乐，共赏太平人。】
东阳夜怪诗 其十二 唐诗：【乱鲁负虚名，游秦感宁生。候惊丞相喘，用识葛卢鸣。黍稷滋农具，轩车乏道情。近来筋力退，一志在归耕。】
白蘋洲碧衣女子吟 唐诗：【碧水色堪染，白莲香正浓。分飞俱有恨，此别几时逢。藕隐玲珑玉，花藏缥缈容。何当假双翼，声影暂相从。】
石瓮寺灯魅诗 其三 唐诗：【烟灭石楼空，悠悠永夜中。虚心怯秋雨，艳质畏飘风。向壁残花碎，侵阶坠叶红。还如失群鹤，饮恨在雕笼。】
杂曲歌辞 蔟拍相府莲 唐诗：【莫以今时宠，宁无旧日恩。看花满眼泪，不共楚王言。闺烛无人影，罗屏有梦魂。近来音耗绝，终日望应门。】
无题 唐诗：【偶因狂疾成殊类，灾患相仍不可逃。今日爪牙谁敢敌，当时声迹共相高。我为异物蓬茅下，君已乘轺气势豪。此夕溪山对明月，不成长啸但成嗥。】
郊庙歌辞 中宗祀昊天乐章 告谢 唐诗：【得一流玄泽，通三御紫宸。远叶千龄运，遐销九域尘。绝瑞骈阗集，殊祥络绎臻。登年庆栖亩，稔岁贺盈囷。】
郊庙歌辞 太清宫乐章 序入破第一奏 唐诗：【真宗开妙理，冲教统清虚。化演无为日，言昭有象初。瑶台肃灵瑞，金阙映仙居。一奏三清乐，长回八景舆。】
郊庙歌辞 太清宫乐章 序入破第二奏 唐诗：【虚极仙宗本，希夷象帝先。百灵朝太上，万法祖重圆。善贷惟冲德，功成谓自然。云门达和气，思用合钧天。】
郊庙歌辞 太清宫乐章 序入破第三奏 唐诗：【元符传紫极，宝祚启高真。道德先垂裕，冲和已化淳。人风齐太古，天瑞叶惟新。仙乐清都上，长明交泰辰。】
郊庙歌辞 祀九宫贵神乐章 凯安 唐诗：【盛德陈万舞，威棱畅九垓。风云交律候，日月丽昭回。行庆休祥发，乘和春气来。百神肃临享，荡荡天门开。】
郊庙歌辞 享节悯太子庙乐章 武舞作 唐诗：【武德谅雍雍，由来扫寇戎。剑光挥作电，旗影列成虹。雾廓三边静，波澄四海同。睿图今已盛，相共舞皇风。】
郊庙歌辞 享先蚕乐章 永和 唐诗：【芳春开令序，韶苑畅和风。惟灵申广祐，利物表神功。绮会周天宇，黼黻藻寰中。庶几承庆节，歆奠下帷宫。】
郊庙歌辞 享先蚕乐章 肃和 唐诗：【明灵光至德，深功掩百神。祥源应节启，福绪逐年新。万宇承恩覆，七庙伫恭禋。于兹申至恳，方期远庆臻。】
郊庙歌辞 享先蚕乐章 昭庆 唐诗：【仙坛礼既毕，神驾俨将升。伫属深祥起，方期庶绩凝。虔诚资宇内，务本勖黎蒸。灵心昭备享，率土洽休徵。】
郊庙歌辞 享先蚕乐章 絜诚 唐诗：【桂筵开玉俎，兰圃荐琼芳。八音调凤历，三献奉鸾觞。絜粢申大享，庭宇冀降祥。神其覃有庆，契福永无疆。】
郊庙歌辞 享章怀太子庙乐章 武舞作 唐诗：【绿林炽炎历，黄虞格有苗。沙尘惊塞外，帷幄命嫖姚。七德干戈止，三边云雾消。宝祚长无极，歌舞盛今朝。】
郊庙歌辞 周郊祀乐章 治顺乐 唐诗：【羽卫离丹阙，金轩赴泰坛。珠旗明月色，玉佩晓霜寒。黼黻龙衣备，琮璜宝器完。百神将受职，宗社保长安。】
郊庙歌辞 晋昭德成功舞歌 武功舞歌二首 其一 唐诗：【拨乱资英主，开基自晋阳。一戎成大业，七德焕前王。炎汉提封远，姬周世祚长。朱干将玉戚，全象武功扬。】
郊庙歌辞 晋昭德成功舞歌 武功舞歌二首 其二 唐诗：【睿算超前古，神功格上圆。百川留禹迹，万国戴尧天。既已櫜弓矢，诚宜播管弦。跄跄随鸟兽，共乐太平年。】
郊庙歌辞 晋昭德成功舞歌 昭德舞歌二首 其一 唐诗：【圣代修文德，明庭举旧章。两阶陈羽籥，万舞合宫商。剑佩森鸳鹭，箫韶下凤凰。我朝青史上，千古有辉光。】
郊庙歌辞 晋昭德成功舞歌 昭德舞歌二首 其二 唐诗：【淮海干戈戢，朝廷礼乐施。白驹皆就絷，丹凤复来仪。德备三苗格，风行万国随。小臣同百兽，率舞贺昌期。】
郊庙歌辞 晋朝飨乐章 四举酒 唐诗：【八表欢无事，三秋贺有成。照临同日远，渥泽并云行。河变千年色，山呼万岁声。愿修封岱礼，方以称文明。】
郊庙歌辞 晋朝飨乐章 其一 群臣酒行歌 唐诗：【剑佩俨如林，齐倾拱北心。渥恩颁美禄，咸濩听和音。一德君臣合，重瞳日月临。歌时兼乐圣，唯待赞泥金。】
郊庙歌辞 晋朝飨乐章 其二 群臣酒行歌 唐诗：【万国咸归禹，千官共祝尧。拜恩瞻凤扆，倾耳听云韶。运启金行远，时和玉烛调。酒酣齐抃舞，同贺圣明朝。】
郊庙歌辞 晋朝飨乐章 其三 群臣酒行歌 唐诗：【令节陈高会，群臣侍御筵。玉墀留爱景，金殿霭祥烟。振鹭涵天泽，灵禽下乐悬。圣明无一事，何处让尧年。】
南唐升元殿基下石记 唐诗：【莫问江南事，江南事可凭。抱鸡升宝位，跨犬出金陵。子建司南位，安仁秉夜灯。东邻娇小女，骑虎渡河冰。】
舞曲歌辞 凯乐歌辞 应圣期 唐诗：【圣德期昌运，雍熙万宇清。乾坤资化育，海岳共休明。辟土欣耕稼，销戈遂偃兵。殊方歌帝泽，执贽贺升平。】
又射覆橘子 唐诗：【圆似珠，色如丹。傥能擘破同分吃，争不惭愧洞庭山。】
又谶 唐诗：【功下田，力交连。井底坐，二十年。】
上元初嵩山石记 唐诗：【木子当天下。止戈龙。李代代不移宗。中鼎显真容。基千万岁。】
卫先生墓铭 唐诗：【姜师度，更移向南三五步。】
大中后进士语 唐诗：【欲得命通，问瑝嵎都雍。】
大明寺壁语 唐诗：【一人堂堂，二曜同光。泉深尺一，点去冰傍。二人相连，不欠一边。三梁四柱烈火然，除却双勾两日全。】
山阴老人伪谣 唐诗：【欲识圣人姓，千里草青青。欲识圣人名，日从日上生。】
广陵古冢石刻 唐诗：【日为箭兮月为弓，四时躬人兮无穷。但得天将明月死，不觉人随流水空。山川秀兮碧穹窿，崇夫人墓兮直其中。猿啼鸟啸烟濛濛，千年万年松柏风。】
马仆射谣 唐诗：【斋钟动也，和尚不上堂。】
马作人语 唐诗：【芦荻花，此花开后路无家。】
马殷浚城石碣篆 唐诗：【龙举头，猳掉尾。羊为兄，猴作弟。羊归穴，猴离次。】
中和初童谣 唐诗：【黄巢走，泰山东，死在翁家翁。】
劝进疏引谶 其一 唐诗：【东海十八子，八井唤三军。手持双白雀，头上戴紫云。丁丑语甲子，深藏八堂里。何意坐堂里，中央有天子。西北天火照，龙山昭童子。赤光连北斗，童子木上悬白幡，胡兵纷纷满前后。拍手唱堂堂，驱羊向南走。胡兵未济汉不整，治中都护有八井。兴伍伍，仁义行武。得九九，得声名。童子木底百丈水，东家井里五色星。我语不可信，问取卫先生。戌亥君臣乱，子丑破城隍。寅卯如欲定，龙蛇伏四方。十八成男子，洪水主刀傍。市朝义归政，人宁俱不荒。人言有恒性，也复道非常。为君好思量，何□□禹汤。桃源花□□，李树起堂堂。只看寅卯岁，深水没黄杨。】
天台观石简记 唐诗：【海水竭，台山缺，皇家宝祚无休歇。】
王法曹歌 唐诗：【前得尹佛子，后得王癞獭。判事驴咬瓜，唤人牛嚼沫。见钱满面喜，无镪从头喝。常逢饿夜叉，百姓不可活。】
王璠石铭 唐诗：【山有石，石有玉。玉有瑕，即休也。】
王霸仙坛砖刻 唐诗：【树枯不用伐，坛坏不须结。未满一千岁，自有系孙列。后来是三皇，潮水荡祸殃。岩逢二乍间，未免有消亡。子孙依吾道，代代封闽疆。】
长安空宅铭篆 唐诗：【夏天子紫金三千斤，赐有德者。】
咏妻 唐诗：【花无叶不妍，女无须亦丑。丈人试遣惣无，未必不如惣有。】
东阳夜怪诗 其四 唐诗：【长安城东洛阳道，车轮不息尘浩浩。争利贪前竞著鞭，相逢尽是尘中老。】
东柯院妖谑杜令 其一 唐诗：【虽共蒿兰伍，南朝有宗祖。莫打绿袍人，空中且歌舞。堪怜木边土，非儿不似女。瘦马上高山，登临何自苦。】
代宗引谚 唐诗：【不痴不聋，不作阿家阿翁。】
代宗朝京师语 唐诗：【常无分别元好钱，贤者愚，愚者贤。】
改一字令 其一 唐诗：【水里取一鼍，岸上取一驼。将者驼，来驮者鼍，是为驼驮鼍。屋里取一鸽，水里取一蛤。将者鸽，来合者蛤，是谓鸽合蛤。】
古棺石铭 唐诗：【欲陷不陷被藤缚，欲落不落被沙阁，五百年后遇熊博。】
古墓卜地词 唐诗：【尔后一千岁，此地化为泉。赖逢邬侍御，移我向高原。】
台中语 唐诗：【侯知一不伏致仕，张悰自请起复。高筠不肯作孝，张栖贞情愿遭忧。】
叶简占失牛 唐诗：【占失牛，已被家边载上州。欲知贼姓一斤求，欲知贼名十干头。】
打令口号 唐诗：【送摇招，由三方。一圆分成四片，送在摇前。】
打麦谣 唐诗：【打麦，麦打。三三三，舞了也。】
本草采萍时日歌 唐诗：【不在山，不在岸，采我之时七月半。选甚瘫风与缓风，些小微风都不算。豆淋酒内下三丸，铁幞头上也出汗。】
永淳中童谣 唐诗：【新禾不入箱，新麦不入场。迨及八九月，狗吠空垣墙。】
玄元观栋桁记 唐诗：【山水谁无言，元年有福重修。】
白田獭魅别村女诗 唐诗：【潮来逐潮上，潮落在空滩。有来终有去，情易复情难。肠断肠中子，明月秋江寒。】
造黄巢谶 唐诗：【欲知圣人姓，田八二十一。欲知圣人名，果头三屈律。】
石瓮寺灯魅诗 其一 唐诗：【凉风暮起骊山空，长生殿锁霜叶红。朝来试入华清宫，分明忆得开元中。】
石瓮寺灯魅诗 其二 唐诗：【金殿不胜秋，月斜石楼冷。谁是相顾人，褰帷吊孤影。】
龙朔中酒令 唐诗：【子母相去离，连台拗倒。】
任叟书授刘生 唐诗：【承欲往梁宋，梁宋灾方重。旦夕为人讼，承欲访郑生。郑生将有厄，即为千里客，兼亦变衫色。】
伪蜀鸳鸯树歌 唐诗：【愿作坟上鸳鸯，来作双飞，去作双归。】
吏部旧语 唐诗：【长名以前，选人属侍郎。长名以后，侍郎属选人。】
吏部谣 唐诗：【岑愔獠子后，崔湜令公孙。三人相比校，莫贺咄骨浑。】
吕氏宅妖誓师词 唐诗：【天马斜飞度三止，上将横行击四方。辎车直入无回翔，六甲次第不乖行。】
安禄山古谶 唐诗：【两角女子绿衣裳，端坐太行邀君王，一止之月必消亡。】
成都罗城北门石记 唐诗：【五五复五五，五五逾重数。浮世若浮云，金石一如故。与君相见时，杳杳非今土。】
杂曲歌辞 石州 唐诗：【自从君去远巡边，终日罗帏独自眠。看花情转切，揽镜泪如泉。一自离君后，啼多双脸穿。何时狂虏灭，免得更留连。】
杂曲歌辞 怨回纥 唐诗：【曾闻瀚海使难通，幽闺少妇罢裁缝。缅想边庭征战苦，谁能对镜治愁容。久戍人将老，须臾变作白头翁。】
杂曲歌辞 征步郎 唐诗：【塞外虏尘飞，频年度碛西。死生随玉剑，辛苦向金微。】
杂曲歌辞 凉州 排遍第一 唐诗：【三秋陌上早霜飞，羽猎平田浅草齐。锦背苍鹰初出按，五花骢马喂来肥。】
两头朱童谣 唐诗：【一只箸，两头朱。五六月化为胆。】
述怀 其一 唐诗：【昔为仙子今为虎，流落阴崖足风雨。更将斑毳被余身，千载空山万般苦。】
题壁 其二 唐诗：【下玄八千亿甲子，丹飞先生严含质。谪下中天被斑革，六千甲子，血食涧饮厕猿狖。下浊界，景云元纪升太一。】
酒令 其一 唐诗：【白玉石，碧波亭上迎仙客。口耳王，圣明天子要钱塘。】
妙香词 唐诗：【劝君酒莫辞，花落抛旧枝。只有北邙山下月，清光到死也相随。】
张祜 其一 唐诗：【上水船，风大急。帆下人，须好立。】
张祜 其二 唐诗：【上水船，船底破。好看客，莫倚柁。】
时人为杨惠之语 唐诗：【道子画，惠之塑，夺得僧繇神笔路。】
时人为屈突语 唐诗：【宁食三斗艾，不见屈突盖。宁服三斗葱，不逢屈突通。】
李白名许云封谜 唐诗：【树下彼何人，不语真吾好。语若及日中，烟霏谢成宝。】
李后主童谣 唐诗：【索得娘来忘却家，后院桃李不生花。猪儿狗儿都死尽，养得猫儿患赤瘕。】
李廷圭藏墨诀 唐诗：【赠尔乌玉玦，泉清研须洁。避暑悬葛囊，临风度梅月。】
李敬玄谣 唐诗：【洮河李阿婆，鄯州王伯母。见贼不敢斗，总由曹新妇。】
沈询 唐诗：【莫打南来雁，从他向北飞。打时双打取，莫遣两分离。】
沈彬圹篆 唐诗：【佳城今已开，虽开不葬埋。漆灯犹未灭，留待沈彬来。】
沧州百姓歌 唐诗：【新河得通舟楫利，直达沧海鱼盐至。昔日徒行今骋驷，美哉薛公德滂被。】
京洛语 唐诗：【衣裳好，仪貌恶。不姓许，即姓郝。】
建州人歌 唐诗：【令我州郡泰，令我户口裕。令我活计大，陆员外。令我家不分，令我马成群。令我稻满囷，陆使君。】
建昌民歌 唐诗：【我有父，何易于。昔无储，今有馀。】
招手令 唐诗：【亚其虎膺，曲其松根。以蹲鸱间虎膺之下，以钩戟差玉柱之旁。潜虬阔玉柱三分，奇兵阔潜虬一寸。死其三洛，生其五峰。】
武后时童谣 唐诗：【红绿复裙长，千里万里犹香。】
罗池石刻 唐诗：【龙城柳，神所守。驱厉鬼，山左首。福士氓，制九丑。】
郊庙歌辞 中宗祀昊天乐章 中宫助祭升坛 唐诗：【坤元光至德，柔训阐皇风。芣苡芳声远，螽斯美化隆。睿范超千载，嘉猷备六宫。肃恭陪盛典，钦若荐禋宗。】
郊庙歌辞 中宗祀昊天乐章 凯安 唐诗：【堂堂圣祖兴，赫赫昌基泰。戎车盟津偃，玉帛涂山会。舜日启祥晖，尧云卷征旆。风猷被有截，声教覃无外。】
郊庙歌辞 中宗祀昊天乐章 豫和 唐诗：【天之历数归睿唐，顾惟菲德钦昊苍。撰吉日兮表殷荐，冀神鉴兮降闿阳。】
郊庙歌辞 太清宫乐章 紫极舞 唐诗：【至道生元气，重圆法混成。无为观大象，冲用体常名。仙乐临丹阙，云车出玉京。灵符百代应，瑞节九贞迎。宝运开皇极，天临映太清。长垂一德庆，永庇万方宁。】
郊庙歌辞 祀九宫贵神乐章 舒和 唐诗：【羽籥既阕干戚陈，八音克谐六变新。愉贵神兮般以乐，保皇祚兮万斯春。】
郊庙歌辞 享太庙乐章 宁和 唐诗：【炎驭失天纲，土德承天命。英猷被寰宇，懿躅隆邦政。七德已绥边，九夷咸底定。景化覃遐迩，深仁洽翔泳。】
郊庙歌辞 享先蚕乐章 展敬 唐诗：【霞庄列宝卫，云集动和声。金卮荐绮席，玉币委芳庭。因心罄丹款，先己励苍生。所冀延明福，于兹享至诚。】
郊庙歌辞 享章怀太子庙乐章 送文舞迎武舞 唐诗：【羽籥崇文礼以毕，干戚奋武事将行。用舍繇来其有致，壮志宣威乐太平。】
郊庙歌辞 享隐太子庙乐章 凯安 唐诗：【天步昔将开，商郊初欲践。抚戎金阵廓，贰极瑶图阐。鸡戟遂崇仪，龙楼期好善。弄兵隳震业，启圣隆嗣典。】
郊庙歌辞 享懿德太子庙乐章 武舞作 唐诗：【隋季昔云终，唐年初启圣。纂戎将禁暴，崇儒更敷政。威略静三边，仁恩覃万姓。】
郊庙歌辞 周宗庙乐舞辞 忠顺 唐诗：【称文既表温柔德，示武须成蹈厉容。缀兆疾舒皆应节，明明我祖乐无穷。】
郊庙歌辞 周宗庙乐舞辞 章德舞 唐诗：【清庙新，展严禋。恭祖德，厚人伦。雅乐荐，礼器陈。俨皇尸，列虞宾。神如在，声不闻。享必信，貌惟夤。想龙服，奠牺樽。礼既备，庆来臻。】
郊庙歌辞 周宗庙乐舞辞 善庆舞 唐诗：【卜世长，帝祚昌。定中国，服四方。修明祀，从旧章。奏激楚，转清商。罗俎豆，列簪裳。歌累累，容皇皇。望来格，降休祥。祝敢告，寿无疆。】
郊庙歌辞 明皇祀圜丘乐章 凯安 唐诗：【馨香惟后德，明命光天保。肃和崇圣灵，陈信表皇道。玉戚初蹈厉，金匏既静好。】
郊庙歌辞 武后享清庙乐章十首 第一 唐诗：【建清庙，赞玄功。择吉日，展禋宗。乐已变，礼方崇。望神驾，降仙宫。】
郊庙歌辞 武后享清庙乐章十首 第七迎武舞 唐诗：【赫赫玄功被穹壤，皇皇至德洽生灵。开基拨乱妖氛廓，佐命宣威海内清。】
郊庙歌辞 昭德皇后庙乐章 永和 唐诗：【昭事终，幽享馀。移月御，返仙居。璇庭寂，灵幄虚。顾裴回，感皇储。】
郊庙歌辞 昭德皇后庙乐章 永和 唐诗：【穆清庙，荐严禋。昭礼备，和乐新。望灵光，集元辰。祚无极，享万春。】
郊庙歌辞 昭德皇后庙乐章 凯安 唐诗：【辰位列四星，帝功参十乱。进贤勤内辅，扈跸清多难。承天厚载均，并耀宵光璨。留徽蔼前躅，万古披图焕。】
郊庙歌辞 昭德皇后庙乐章 肃和 唐诗：【诚心达，娱乐分。升箫膋，郁氛氲。茅既缩，鬯既薰。后来思，福如云。】
郊庙歌辞 昭德皇后庙乐章 舒和 唐诗：【金枝羽部彻清歌，瑶台肃穆笙磬罗。谐音遍响合明意，万类昭融灵应多。】
郊庙歌辞 梁太庙乐舞辞 开平舞 唐诗：【黍稷馨，醴?清。牲牷洁，金石铿。恭祀事，结皇情。神来格，歌颂声。】
郊庙歌辞 梁太庙乐舞辞 饮福 唐诗：【戛玉摐金永颂声，檿丝孤竹和且清。灵歆醉止牺象盈，自天降福千万龄。】
郊庙歌辞 释奠文宣王乐章 承和 唐诗：【万国以贞光上嗣，三善茂德表重轮。视膳寝门尊要道，高辟崇贤引正人。】
郊庙歌辞 蜡百神乐章 舒和 唐诗：【经纬两仪文化洽，削平方域武功成。瑶弦自乐乾坤泰，玉戚长欢区宇宁。】
郊庙歌辞 褒德庙乐章 武舞作 唐诗：【昭昭竹殿开，奕奕兰宫启。懿范隆丹掖，殊荣辟朱邸。六佾荐徽容，三簋陈芳醴。万石覃贻厥，分圭崇祖祢。】
金缶魅诗 唐诗：【色分蓝叶青，声比磬中鸣。七月初七夜，吾当示汝形。】
俗谚 唐诗：【白日无谈人，谈人则害生。昏夜无说鬼，说鬼则怪至。】
南汉罗浮古剑篆文 唐诗：【丁与水同宫，王将耳口同。尹来居口上，山岫获重重。】
咸亨后谣 唐诗：【莫浪语，阿婆嗔，三叔闻时笑杀人。】
咸通七年童谣 唐诗：【草青青，被严霜。鹊始巢，复看颠狂。】
城阳公主卜繇 唐诗：【二火皆食，始同荣，末同戚。】
幽州谣 唐诗：【旧来誇戴竿，今日不堪看。但看五月里，清水河边见契丹。】
树稼谚 唐诗：【树稼，达官怕。】
洛州语 唐诗：【洛州有前贾后张，可敌京兆三王。】
省中语 唐诗：【后行祠屯，不博中行都门。中行礼部，不博前行驾库。】
神龙后乌鹊窠谣 唐诗：【山南乌鹊窠，山北金骆驼。镰柯不凿孔，斧子不施柯。】
神鸡童谣 唐诗：【生儿不用识文字，斗鸡走马胜读书。贾家小儿年十三，富贵荣华代不如。能令金距期胜负，白罗绣衫随软舆。父死长安千里外，差夫治道挽丧车。】
胡志忠题户 唐诗：【恃勇祸必婴，恃强势必倾。胡为万金子，而与恶物争。休将逝魄趋府庭，止于此馆归冥冥。】
胡楚宾谣 唐诗：【胡楚宾，李翰林。词同三峡水，字值双南金。】
荆南语 唐诗：【旱不苦，祷而雨。雨不愁，公出游。】
选举人语 唐诗：【王凝裴瓒，舍弟安潜。朝中无呼字，知闻厅里，绝脱靴宾客。】
郢州人歌 唐诗：【父母育我田使君，精神为人上天闻。田中致雨山出云，但愿常在不患贫。】
鬼门关谚 唐诗：【鬼门关，十人去，九不还。】
原陵老翁吟 其一 唐诗：【野田荆棘春，闺阁绮罗新。出没头上日，生死眼前人。欲知我家在何处，北邙松柏正为邻。洛阳女儿罗绮多，无奈孤翁老去何，奈尔何。】
唐受命谶 其一 唐诗：【法律存，道德在，白旗天子出东海。】
唐受命谶 其二 唐诗：【桃李子，莫浪语。黄鹄绕山飞，宛转花园里。】
唐受命谶 其三 唐诗：【桃花园，宛转属旌幡。】
唐受命谶 其四 唐诗：【桃李子，鸿鹄绕阳山，宛转花林里。莫浪语，谁道许。】
唐受命谶 其五 唐诗：【桃李子，洪水绕杨山。】
唐受命谶 其六 唐诗：【江南杨柳树，江北李花荣。杨柳飞绵何处去，李花结果自然成。】
桑条歌 唐诗：【桑条韦也，女时韦也乐。】
益州人吏语 唐诗：【录事意，与天通，益州司马折威风。】
秦中儿童语 唐诗：【颠当牢守门，蠮螉寇汝无处奔。】
莆田石记 唐诗：【石敢当，镇百鬼，压灾殃。官吏福，百姓康。风教盛，礼乐昌。】
袁仁敬歌 唐诗：【天不恤冤人兮，何夺我慈亲兮。有理无申兮，痛哉安诉陈兮。】
陶谷题南唐官舍壁 唐诗：【西川狗，百姓眼。马包儿，御厨饭。】
高丽镜文 唐诗：【三水中，四维下，上帝降子于辰马。先操鸡，后搏鸭。己年中，二龙见。一则藏身青木中，一则见形黑金东。】
高昌童谣 唐诗：【高昌兵马如霜雪，汉家兵马如日月。日月照霜雪，回首自消灭。】
高苑令歌 唐诗：【高苑之树枯已荣，淄川之水浑已澄，邹邑之民仆已行。】
改一字令 其一 唐诗：【口，有似没量斗。川，有似三条椽。】
杂歌谣辞 得体歌 唐诗：【得体纥那也，纥囊得体那。潭里船车闹，扬州铜器多。三郎当殿坐，听唱得体歌。】
得宝歌 唐诗：【得宝耶，弘农耶。弘农耶，得宝耶。】
曹著与客谜 其一 唐诗：【一物坐也坐，卧也坐，行也坐。一物坐也卧，立也卧，行也卧，走也卧，卧也卧。】
淮西池濠石铭 唐诗：【井底一竿竹，竹色深绿绿。鸡未肥，酒未熟，障车儿郎且须缩。】
清泰三年歌 唐诗：【丙申年，数在五楼前。但看八九月，胡虏乱中原。】
符离树穴中石篆 唐诗：【旁有水，上有道，八百年中逢栲栳。】
维扬空庄四怪联句 唐诗：【齐纨鲁缟如霜雪，寥亮高声予所发。嘉宾良会清夜时，煌煌灯烛我能持。清冷之泉候朝汲，桑绠相牵常出入。爨薪贮泉相煎熬，充他口腹我为劳。】
铜雀台玉板篆 唐诗：【上土巴灰除虚除，伊尹东北八九馀。秦赵多应分五玉，丝竹木子世世居。但看六六百中外，世主难留如国如。】
黄州左公歌 唐诗：【我欲逃乡里，我欲去坟墓。左公今既来，谁忍弃之去。】
黄涅槃谶 唐诗：【先打南，后打北，留取清源作佛国。】
黄獐歌 唐诗：【黄獐黄獐草里藏，弯弓射尔伤。】
景震剑文 唐诗：【撝雷电，运玄星。摧凶恶，亨利贞。乾降精，坤应灵。日月象，岳渎形。】
湖州里谚 唐诗：【放尔生，放尔命，放尔湖州做百姓。】
舒州人歌 唐诗：【邻邑谷不登，我土丰粢盛。禾稼美如云，实系我使君。】
葬书语 其二 唐诗：【安龙头，枕龙角。不三年，自消铄。安龙头，枕龙耳。不三年，万乘至。】
谢小娥梦盗姓名 唐诗：【车中猴，门东草。禾中走，一日夫。】
题旗亭 唐诗：【日日草重生，悠悠傍秦城。诸侯逐兔白，夏满镜湖平。】
道者遗记 唐诗：【武之在卯，尧王八季。我弃其寝，我去其扆。深深然，高高然。人不吾知，又不吾谓。由今之后，二百馀祀。燄燄其光，和和其始。东方有兔，小首元尾。经过吾道，来至吾里。饮吾泉以醉，登吾榻而寐。刻乎其壁，奥乎其义。人谁以辨，其东平子。】
鲁城民歌 唐诗：【鲁地抑种稻，一概被水沫。年年索蟹夫，百姓不可活。】
嵩山小儿吟 唐诗：【我本长生深山内，更何入他不二门。争如访取旧时伴，休更朝夕劳神魂。】
嵩岳童谣 唐诗：【嵩山凡几层，不畏登不得，只畏不得登。三度徵兵马，傍道打腾腾。】
廉州人歌 唐诗：【廉州颜有道，性行同庄老。爱民如赤子，不杀非时草。】
福州记 唐诗：【潮水来，岩头没。潮水去，矢口出。】
窦仆射语 唐诗：【窦仆射，前为韦氏国㸙，后作公主邑丞。】
蜀童谣 唐诗：【我有一帖药，其名曰阿魏，卖与十八子。】
裴炎谣 唐诗：【一片火，两片火，绯衣小儿当殿坐。】
雒县舆人诵 唐诗：【我有圣帝抚令君，遭暴昏椽茕寡纷。民户流散日月曛，君去来兮惠我仁，百姓苏矣见阳春。】
鲤鱼儿谣 唐诗：【可怜圣善寺，身著绿毛衣。牵来河里饮，蹋杀鲤鱼儿。】
燕燕谣 唐诗：【燕燕，飞上天。天上女儿铺白毡，毡上有千钱。】
大中时语 唐诗：【郑杨段薛，炙手可热。欲得命通，鲁绍瑰蒙。】
马希振葬地碣 唐诗：【乱石之壤，绝世之冈。谷变庚戌，马氏无王。】
马重绩占随卦繇辞 唐诗：【南瞻析木，木不自续。虚而动之，动随其覆。】
乌氏葬碑 唐诗：【牛领冈头，红箫笼下。葬用两日，手板相亚。】
巴州薛刺史歌 唐诗：【日出而耕，日入而归。吏不到门，夜不掩扉。有孩有童，愿以名垂。何以字之，薛孙薛儿。】
王承检掘得墓铭 唐诗：【车道之北，邽山之阳。深深葬玉，郁郁埋香。刻斯贞石，焕乎遗芳。地变陵谷，崄列城隍。乾德丙年，坏者合郎。】
冯存澄为明皇占 唐诗：【合同斩关，铸印乘轩。始当果断，终得嗣天。】
占月语 唐诗：【月如弯弓，少雨多风。月如仰瓦，不求自下。】
占四时甲子雨 唐诗：【春雨甲子，赤地千里。夏雨甲子，乘船入市。秋雨甲子，禾头生耳。冬雨甲子，牛羊冻死。鹊巢下地，其年大水。】
司马承祯含象鉴文 其一 唐诗：【天地含象，日月贞明。写规万物，洞鉴百灵。龟自卜，镜自照。吉可募，光不曜。青盖作镜大吉昌，巧工刊之成文章。左龙右虎辟不祥，朱鸟玄武顺于旁，子孙富贵居中央。】
刘龑石谶 唐诗：【人人有一，山山值牛。兔丝吞骨，盖海承刘。】
含元殿丹石隐语 唐诗：【天汉二年，赤光生栗。木下有子，伤心遇酷。】
汴州人歌 其一 唐诗：【浊流洋洋，有辟其郛。阗道嚾呼，公来之初。今公之归，公在丧车。公既来止，东人以完。今公殁矣，人谁与安。】
书俗各两句 其一 唐诗：【伐木丁丁，鸟鸣嘤嘤。东行西行，遇饭遇羹。如切如磋，如琢如磨。欺客打妇，不当娄罗。】
陇西谚 唐诗：【郎驱女驱，十马九驹。安阳大角，十牛九犊。】
京兆二尹歌 唐诗：【前尹赫赫，具瞻允若。后尹熙熙，具瞻允斯。】
郊庙歌辞 夕月乐章 肃和 唐诗：【测妙为神，通微曰圣。坎祀贻则，郊禋展敬。璧荐登光，金歌动映。以载嘉德，以流曾庆。】
郊庙歌辞 夕月乐章 雍和 唐诗：【朏晨争举，天宗礼辟。夜典凉秋，阴明湛夕。有?斯旨，有牲斯硕。穆穆其晖，穰穰是积。】
郊庙歌辞 中宗祀昊天乐章 太和 唐诗：【恭临宝位，肃奉瑶图。恒思解网，每轸泣辜。德惭巢燧，化劣唐虞。期我良弼，式赞嘉谟。】
郊庙歌辞 中宗祀昊天乐章 亚献 唐诗：【三灵降飨，三后配神。虔敷藻奠，敬展郊禋。】
郊庙歌辞 中宗祀昊天乐章 肃和 唐诗：【悠哉广覆，大矣曲成。九玄著象，七曜贞明。圭璧是奠，酝酎斯盈。作乐崇德，爰畅咸英。】
郊庙歌辞 中宗祀昊天乐章 福和 唐诗：【九成爰奏，三献式陈。钦承景福，恭托明禋。】
郊庙歌辞 中宗祀昊天乐章 雍和 唐诗：【郊坛展敬，严配因心。孤竹箫管，空桑瑟琴。肃穆大礼，铿锵八音。恭惟上帝，希降灵歆。】
郊庙歌辞 五郊乐章 白郊迎神 唐诗：【序移玉律，节应金商。天严杀气，吹警秋方。槱燎既积，稷奠并芳。乐以迎奏，庶降神光。】
郊庙歌辞 五郊乐章 赤郊迎神 唐诗：【青阳节谢，朱明候改。靡草彫华，含桃流彩。虡列钟磬，筵陈脯醢。乐以迎神，神其如在。】
郊庙歌辞 五郊乐章 青郊迎神 唐诗：【缇幕移候，青郊启蛰。淑景迟迟，和风习习。璧玉宵备，旌旄曙立。张乐以迎，帝神其入。】
郊庙歌辞 五郊乐章 送神 唐诗：【炎精式降，苍生攸仰。羞列豆笾，酒陈牺象。昭祀有应，冥期不爽。送乐张音，惟灵之往。】
郊庙歌辞 五郊乐章 送神 唐诗：【春末冬暮，徂夏杪秋。土王四月，时季一周。黍稷已享，笾豆宜收。送神有乐，神其赐休。】
郊庙歌辞 五郊乐章 送神 唐诗：【祀遵五礼，时属三秋。人怀肃敬，灵降祯休。奠歆旨酒，荐享珍羞。载张送乐，神其上游。】
郊庙歌辞 五郊乐章 送神 唐诗：【北郊时冽，南陆辉处。奠本虔诚，献弥恭虑。上延祉福，下承欢豫。广乐送神，神其整驭。】
郊庙歌辞 五郊乐章 送神 唐诗：【文物流彩，声明动色。人竭其恭，灵昭其饬。歆荐不已，垂祯无极。送礼有章，惟神还轼。】
郊庙歌辞 五郊乐章 黄郊迎神 唐诗：【朱明季序，黄郊王辰。厚以载物，甘以养人。毓金为体，禀火成身。宫音式奏，奏以迎神。】
郊庙歌辞 五郊乐章 黑郊迎神 唐诗：【玄英戒序，黑郊临候。掌礼陈彝，司筵执豆。寒氛敛色，冱泉凝漏。乐以迎神，八音斯奏。】
郊庙歌辞 太清宫乐章 再上 唐诗：【仙宗绩道，我李承天。庆深虚极，符光象先。俗登仁寿，化阐蟺涓。五千贻范，亿万斯年。】
郊庙歌辞 太清宫乐章 冲和 唐诗：【虚无结思，钟磬和音。歌以颂德，香以达心。礼殊祼鬯，义感昭临。云车至止，庆垂愔愔。】
郊庙歌辞 太清宫乐章 终上 唐诗：【不宰元功，无为上圣。洪源长发，诞受天命。金奏迎真，璇宫展盛。备礼周乐，垂光储庆。】
郊庙歌辞 太清宫乐章 香初上 唐诗：【肃肃我祖，绵绵道宗。至感潜达，灵心暗通。云軿御气，芝盖随风。四时禋祀，万国来同。】
郊庙歌辞 太清宫乐章 真和 唐诗：【玉磬含香，金炉既馥。风驭泠泠，云坛肃肃。杳归大象，霈流嘉福。俾宁万邦，无思不服。】
郊庙歌辞 太清宫乐章 登歌 唐诗：【严禋展事，理洁烝尝。皇矣圣祖，德惟馨香。盛荐既撤，工歌载扬。大来之庆，降福穰穰。】
郊庙歌辞 太清宫乐章 煌煌 唐诗：【煌煌道宫，肃肃太清。礼光尊祖，乐备充庭。罄竭诚至，希夷降灵。云凝翠盖，风燄红旌。众真以从，九奏初迎。永惟休祐，是锡和平。】
郊庙歌辞 仪坤庙乐章 其一 迎神 唐诗：【月灵降德，坤元授光。娥英比秀，任姒均芳。瑶台荐祉，金屋延祥。迎神有乐，歆此嘉芗。】
郊庙歌辞 仪坤庙乐章 其二 送神 唐诗：【玉帛仪大，金丝奏广。灵应有孚，冥徵不爽。降彼休福，歆兹禋享。送乐有章，神麾其上。】
郊庙歌辞 祀九宫贵神乐章 太和 唐诗：【帝在灵坛，大明登光。天回云粹，穆穆皇皇。金奏九夏，圭陈八芗。旷哉动植，如熙春阳。】
郊庙歌辞 祀九宫贵神乐章 寿和 唐诗：【时文哲后，肃事严禋。馨我明德，享于贵神。大庖载盈，旨酒斯醇。精意所属，期于利人。】
郊庙歌辞 祀九宫贵神乐章 肃和 唐诗：【歌工既奏，神位既秩。天符众星，运行太一。声和十管，气应中律。肃肃明廷，介兹元吉。】
郊庙歌辞 祀九宫贵神乐章 肃和 唐诗：【精意严恭，明祠丰洁。献酬既备，俎豆斯撤。日丽天仪，风和乐节。事光祀典，福覃有截。】
郊庙歌辞 祀九宫贵神乐章 福和 唐诗：【祀既云毕，明灵告旋。礼洽和应，神歆福延。动植咸若，阴阳不愆。锡兹纯嘏，天子万年。】
郊庙歌辞 祀九宫贵神乐章 雍和 唐诗：【俎豆有践，黄流在尊。九宫之祀，三代莫存。乐变六宫，坛开八门。圣皇昭对，祐我黎元。】
郊庙歌辞 祀九宫贵神乐章 豫和 唐诗：【享申百礼，庆洽百灵。上排阊阖，洞入杳冥。奠玉高坛，燔柴广庭。神之降福，万国咸宁。】
郊庙歌辞 祀九宫贵神乐章 其一 豫和 唐诗：【于昭上穹，临下有光。羽翼五佐，周流八荒。谁其飨之，时文对扬。虞经夏典，兹礼未遑。黑帝旋驭，青躔导日。金箓上玄，玉堂初吉。钩陈夕次，銮和先跸。蔼蔼群灵，昭昭咸秩。帝临中坛，受釐元神。皇灵萃止，羽旄肃陈。摄提运衡，招摇移轮。光光宇宙，电耀雷震。夜如何其，明星煌煌。天清容卫，露结坛场。树羽幢幢，佩玉锵锵。凝精驻目，瞻望神光。九位既肃，万灵毕会。天门启扃，日驭飞盖。焕兮棽离，傧兮暗霭。如山之福，惟圣时对。崇崇泰坛，灵具临兮。铿锽大乐，振动心兮。神之降矣，卿云郁兮。神之至止，清风肃兮。】
郊庙歌辞 享太庙乐章 升和 唐诗：【顾惟菲薄，纂历应期。中外同轨，夷狄来思。乐用崇德，礼以陈词。夕惕若厉，钦奉弘基。】
郊庙歌辞 享太庙乐章 太和舞 唐诗：【广乐既备，嘉荐既新。述先惟德，孝飨惟亲。七献具举，五齐毕陈。锡兹祚福，于万斯春。】
郊庙歌辞 享太庙乐章 光大舞 唐诗：【大业龙祉，徽音骏尊。潜居皇德，赫嗣天昆。展仪宗祖，重诚孝孙。春秋无极，享奏存存。】
郊庙歌辞 享太庙乐章 延和 唐诗：【巍巍累圣，穆穆重光。奄有区夏，祚启隆唐。百蛮饮泽，万国来王。本枝亿载，鼎祚逾长。】
郊庙歌辞 享太庙乐章 严和 唐诗：【肃肃清庙，赫赫玄猷。功高万古，化奄十洲。中兴丕业，上荷天休。祗奉先构，礼备怀柔。】
郊庙歌辞 享太庙乐章 迎神 唐诗：【七庙观德，百灵攸仰。俗荷财成，物资含养。道光执契，化笼提象。肃肃雍雍，神其来飨。】
郊庙歌辞 享太庙乐章 承光舞 唐诗：【金相载穆，玉裕重辉。养德清禁，承光紫微。乾宫候色，震象增威。监国方永，宾天不归。孝友自衷，温文性与。龙楼正启，鹤驾斯举。丹扆流念，鸿名式序。中兴考室，永陈彝俎。】
郊庙歌辞 享太庙乐章 肃和 唐诗：【月礼已周，云和将变。爰献其醑，载迁其奠。明德逾隆，非馨是荐。泽沾动植，仁覃宇县。】
郊庙歌辞 享太庙乐章 诚敬 唐诗：【顾惟菲质，忝位椒宫。虔奉蘋藻，肃事神宗。敢申诚絜，庶罄深衷。睟容有裕，灵享无穷。】
郊庙歌辞 享太庙乐章 金奏 唐诗：【肃肃清庙，巍巍盛唐。配天立极，累圣重光。乐和管磬，礼备烝尝。永惟来格，降福无疆。】
郊庙歌辞 享太庙乐章 昭感 唐诗：【铿锵韶濩，肃穆神容。洪规赫赫，祠典雍雍。已周三献，将乘六龙。虔诚有托，恳志无从。】
郊庙歌辞 享太庙乐章 送神 唐诗：【五声备奏，三献终祠。车移凤辇，旆转虹旗。礼周笾豆，诚效虔祗。皇灵徙跸，簪绅拜辞。】
郊庙歌辞 享太庙乐章 钧天舞 唐诗：【承天抚箓，纂圣登皇。遐清万宇，仰协三光。功成日用，道济时康。璇图载永，宝历斯昌。日月扬晖，烟云烂色。河岳修贡，神祇效职。舜风攸偃，尧曦先就。睿感通寰，孝思浃宙。奉扬先德，虔遵曩狩。展义天扃，飞英云岫。化逸王表，神凝帝先。乘云厌俗，驭日登玄。】
郊庙歌辞 享太庙乐章 恭和 唐诗：【礼周三献，乐阕九成。肃承灵福，悚惕兼盈。】
郊庙歌辞 享太庙乐章 虔和 唐诗：【礼标荐鬯，肃事祠庭。敬申如在，敢托非馨。】
郊庙歌辞 享太庙乐章 通和 唐诗：【祠容既毕，仙座爰兴。停停凤举，霭霭云升。长隆宝运，永锡休徵。福覃贻厥，恩被黎蒸。】
郊庙歌辞 享太庙乐章 崇德舞 唐诗：【五运改卜，千龄启圣。彤云晓聚，黄星夜映。叶阐珠囊，基开玉镜。下临万宇，上齐七政。雾开三象，尘清九服。海溓星晖，远安迩肃。天地交泰，华夷辑睦。翔泳归仁，中外禔福。绩踰黜夏，勋高剪商。武陈七德，刑设三章。祥禽巢阁，仁兽游梁。卜年惟永，景福无疆。】
郊庙歌辞 享太庙乐章 景云舞 唐诗：【惟睿作圣，惟圣登皇。精感耀魄，时膺会昌。舜惭大孝，尧推让王。能事斯极，振古谁方。文明履运，车书同轨。巍巍赫赫，尽善尽美。衢室凝旒，大庭端扆。释负之寄，事光复子。脱屣高天，登遐上玄。龙湖超忽，象野芊绵。游衣复道，荐果初年。新庙奕奕，明德配天。】
郊庙歌辞 享太庙乐章 歆和 唐诗：【崇禋已备，粢盛聿修。洁诚斯展，钟石方遒。】
郊庙歌辞 享孔子庙乐章 迎神 唐诗：【通吴表圣，问老探真。三千弟子，五百贤人。亿龄规法，万载嗣禋。洁诚以祭，奏乐迎神。】
郊庙歌辞 享孔子庙乐章 送神 唐诗：【醴溢牺象，羞陈俎豆。鲁壁类闻，泗川入觏。里校覃福，胄筵承祐。雅乐清音，送神具奏。】
郊庙歌辞 享节悯太子庙乐章 迎俎酌献 唐诗：【嘉荐有典，至诚莫骞。画梁云亘，雕俎星连。乐器周列，礼容备宣。依稀如在，若未宾天。】
郊庙歌辞 享节悯太子庙乐章 迎神 唐诗：【储后望崇，元良寄切。寝门是仰，驰道不绝。仙袂云会，灵旗电晰。煌煌而来，礼物攸设。】
郊庙歌辞 享节悯太子庙乐章 登歌酌鬯 唐诗：【灼灼重明，仰承元首。既贤且哲，惟孝与友。惟孝虽遥，灵规不朽。礼因诚致，备絜玄酒。】
郊庙歌辞 享先农乐章 咸和 唐诗：【三推礼就，万庾祈凝。夤宾志远，藨衮惟兴。降歆肃荐，垂祐祗膺。送神有乐，神其上升。】
郊庙歌辞 享章怀太子庙乐章 迎俎酌献 唐诗：【通三锡胤，明两承英。太山比赫，伊水闻笙。宗祧是寄，礼乐其亨。嘉辰荐俎，以发声明。】
郊庙歌辞 享章怀太子庙乐章 迎神 唐诗：【副君昭象，道应黄离。铜楼备德，玉裕成规。仙气霭霭，灵从师师。前驱戾止，控鹤来仪。】
郊庙歌辞 享章怀太子庙乐章 登歌酌鬯 唐诗：【忠孝本著，羽翼先成。寝门昭德，驰道为程。币帛有典，容卫无声。司存既肃，庙享惟清。】
郊庙歌辞 享隐太子庙乐章 肃和 唐诗：【岁肇春宗，乾开震长。瑶山既寂，戾园斯享。玉肃其事，物昭其象。弦诵成风，笙歌合响。】
郊庙歌辞 享隐太子庙乐章 诚和 唐诗：【道閟鹤关，运缠鸠里。门集大命，俾歆嘉祀。礼亚六瑚，诚殚二簋。有诚颙若，神斯戾止。】
郊庙歌辞 享隐太子庙乐章 雍和 唐诗：【明典肃陈，神居邃启。春伯联事，秋官相礼。有来雍雍，登歌济济。缅维主鬯，庶歆芳醴。】
郊庙歌辞 享懿德太子庙乐章 迎俎酌献 唐诗：【雍雍盛典，肃肃灵祠。宾天有圣，对日无期。飘飖羽服，掣曳云旗。眷言主鬯，心乎怆兹。】
郊庙歌辞 享懿德太子庙乐章 迎神 唐诗：【甲观昭祥，画堂升位。礼绝群后，望尊储贰。启诵惭德，庄丕掩粹。伊浦凤翔，缑峰鹤至。】
郊庙歌辞 享懿德太子庙乐章 登歌酌鬯 唐诗：【誉阐元储，寄崇明两。玉裕虽晦，铜楼可想。弦诵辍音，笙歌罢响。币帛言设，礼容无爽。】
郊庙歌辞 周宗庙乐舞辞 观成舞 唐诗：【穆穆王国，奕奕神功。毖祀载展，明德有融。彝樽斯满，簠簋斯丰。纷絺旄羽，锵洋磬钟。或升或降，克和克同。孔惠之礼，必肃之容。锡以纯嘏，祚其允恭。神保是飨，万世无穷。】
郊庙歌辞 周宗庙乐舞辞 明德舞 唐诗：【惟彼岐阳，德大流光。载造周室，泽及遐荒。于铄圣祖，上帝是皇。乃圣乃神，知微知彰。新庙奕奕，丰年穰穰。取彼血膋，以往蒸尝。黍稷惟馨，笾豆大房。工祝致告，受福无疆。】
郊庙歌辞 周宗庙乐舞辞 治顺 唐诗：【清庙将入，衮服是依。载行载止，令色令仪。永终就养，空极孝思。瞻望如在，顾复长违。】
郊庙歌辞 周宗庙乐舞辞 肃顺 唐诗：【我后至孝，祗谒祖先。仰瞻庙貌，夙设宫悬。朱弦疏越，羽舞回旋。神其来格，明祀惟虔。】
郊庙歌辞 周宗庙乐舞辞 肃雍舞 唐诗：【周道载兴，象日之明。万邦咸庆，百谷用成。于穆圣祖，祗荐鸿名。祀于庙社，陈其牺牲。进旅退旅，皇武之形。一倡三叹，朱弦之声。以妥以侑，既和且平。至诚潜达，介福攸宁。】
郊庙歌辞 周宗庙乐舞辞 咸顺 唐诗：【万舞咸列，三阶克清。贯珠一倡，击石九成。盈觞虽酌，灵坐无形。永怀我祖，达其孝诚。】
郊庙歌辞 周宗庙乐舞辞 禋顺 唐诗：【旨酒既献，嘉殽乃迎。振其鼗鼓，洁以铏羹。肇禋肇祀，或炮或烹。皇尸俨若，保飨是明。】
郊庙歌辞 周宗庙乐舞辞 福顺 唐诗：【新庙奕奕，金奏洋洋。享于祖考，循彼典章。清酤特满，嘉玉腾光。神醉既告，帝祉无疆。】
郊庙歌辞 周郊祀乐章 昭顺乐 唐诗：【云门孤竹，苍璧黄琮。既祀天地，克配祖宗。虔修盛礼，仰荅玄功。神归碧落，福降无穷。】
郊庙歌辞 周郊祀乐章 昭顺乐 唐诗：【五兵勿用，万国咸安。告功圆盖，受命云坛。乐鸣凤律，礼备鸡竿。神光欲降，众目遐观。】
郊庙歌辞 周郊祀乐章 禋顺乐 唐诗：【黄彝将献，特牲预迎。既修昭事，潜达明诚。】
郊庙歌辞 周郊祀乐章 福顺乐 唐诗：【相承五运，取法三才。大礼爰展，率土咸来。卿云秘室，甘泉宝台。象樽初酌，受福不回。】
郊庙歌辞 周郊祀乐章 福顺乐 唐诗：【昊天成命，邦国盛仪。多士齐列，六龙载驰。坛升泰一，乐奏咸池。高明祚德，永致昌期。】
郊庙歌辞 周朝飨乐章 忠顺 唐诗：【明庭展礼，为龙为光。咸韶息韵，鹓鹭归行。】
郊庙歌辞 周朝飨乐章 忠顺 唐诗：【明君当宁，列辟奉觞。云容表瑞，日影初长。衣冠济济，钟磬洋洋。令仪克盛，嘉会有章。】
郊庙歌辞 周朝飨乐章 忠顺 唐诗：【礼成三爵，乐毕九成。共离金戺，复列彤庭。】
郊庙歌辞 周朝飨乐章 忠顺 唐诗：【岁迎更始，节及朝元。冕旒仰止，冠剑相连。八音合奏，万物齐宣。常陈盛礼，愿永千年。】
郊庙歌辞 周朝飨乐章 治顺 唐诗：【庭陈大乐，作当太微。凝旒负扆，端拱垂衣。鸳鸾成列，簪组相辉。御炉香散，郁郁霏霏。】
郊庙歌辞 周朝飨乐章 康顺 唐诗：【鸿钧广运，嘉节良辰。列辟在位，万国来宾。干旌屡舞，金石咸陈。礼容既备，帝履长春。】
郊庙歌辞 周朝飨乐章 福顺 唐诗：【圣皇端拱，多士输忠。蛮觞共献，臣心毕同。声齐嵩岳，祝比华封。千龄万祀，常保时雍。】
郊庙歌辞 明皇祀圜丘乐章 太和 唐诗：【六成既阕，三荐云终。神心具醉，圣敬愈崇。受釐皇邸，回跸帷宫。穰穰之福，永永无穷。】
郊庙歌辞 明皇祀圜丘乐章 太和 唐诗：【郊坛斋帝，礼乐祀天。丹青寰宇，宫徵山川。神祇毕降，行止重旋。融融穆穆，纳祉洪延。】
郊庙歌辞 明皇祀圜丘乐章 寿和 唐诗：【崇崇泰畤，肃肃严禋。粢盛既洁，金石毕陈。上帝来享，介福爰臻。受釐合祉，宝祚维新。】
郊庙歌辞 明皇祀圜丘乐章 寿和 唐诗：【于赫圣祖，龙飞晋阳。底定万国，奄有四方。功格上下，道冠农黄。郊天配享，德合无疆。】
郊庙歌辞 明皇祀圜丘乐章 寿和 唐诗：【六变爰阕，八阶载虔。祐我皇祚，于万斯年。】
郊庙歌辞 明皇祀圜丘乐章 肃和 唐诗：【止奏潜聆，登仪宿啭。太玉躬奉，参钟首奠。簠簋聿升，牺牲遰荐。昭事颙若，存存以伣。】
郊庙歌辞 明皇祀圜丘乐章 雍和 唐诗：【烂云普洽，律风无外。千品其凝，九宾斯会。禋尊晋烛，纯牺涤汰。玄覆攸广，鸿休汪濊。】
郊庙歌辞 明皇祀圜丘乐章 豫和 唐诗：【大号成命，思文配天。神光肸蚃，龙驾言旋。眇眇阊阖，昭昭上玄。俾昌而大，于斯万年。】
郊庙歌辞 明皇祀圜丘乐章 豫和 唐诗：【至矣丕搆，烝哉太平。授牺膺箓，复禹继明。草木仁化，凫鹥颂声。祀宗陈德，无愧斯诚。】
郊庙歌辞 武后享清庙乐章十首 第九彻俎 唐诗：【登歌已阕，献礼方周。钦承景福，肃奉鸿休。】
郊庙歌辞 武后享清庙乐章十首 第二 唐诗：【隆周创业，宝命惟新。敬宗茂典，爰表虔禋。声明已备，文物斯陈。肃容如在，恳志方申。】
郊庙歌辞 武后享清庙乐章十首 第十送神 唐诗：【大礼言毕，仙卫将归。莫申丹恳，空瞻紫微。】
郊庙歌辞 武后享清庙乐章十首 第三登歌 唐诗：【肃敷大礼，上谒尊灵。敬陈筐币，载表丹诚。】
郊庙歌辞 武后享清庙乐章十首 第五饮福 唐诗：【爰陈玉醴，式奠琼浆。灵心有穆，介福无疆。】
郊庙歌辞 武后享清庙乐章十首 第六送文舞 唐诗：【帝图草创，皇业初开。功高佐命，业赞云雷。】
郊庙歌辞 武后享清庙乐章十首 第四迎神 唐诗：【敬奠蘋藻，式罄虔襟。洁诚斯展，伫降灵歆。】
郊庙歌辞 郊天旧乐章 豫和 唐诗：【蘋蘩礼著，黍稷诚微。音盈凤管，彩驻龙旂。洪歆式就，介福攸归。送乐有阕，灵驭遄飞。】
郊庙歌辞 昭德皇后庙乐章 寿和 唐诗：【工祝致告，徽音不遐。酒醴咸旨，馨香具嘉。受釐献祉，永庆邦家。】
郊庙歌辞 昭德皇后庙乐章 坤元 唐诗：【于穆先后，丽圣称崇。母临万宇，道被六宫。昌时协庆，理内成功。殷荐明德，传芳国风。】
郊庙歌辞 昭德皇后庙乐章 雍和 唐诗：【公尸既起，享礼载终。称歌进彻，尽敬繇衷。泽流惠下，大小咸同。】
郊庙歌辞 昭德皇后庙乐章 雍和 唐诗：【我将我享，尽明而诚。载芬黍稷，载涤牺牲。懿矣元良，万邦以贞。心乎爱敬，若睹容声。】
郊庙歌辞 晋朝飨乐章 再举酒 唐诗：【朝野无事，寰瀛大康。圣人有作，盛礼重光。万国执玉，千官奉觞。南山永固，地久天长。】
郊庙歌辞 晋朝飨乐章 初举酒文同乐 唐诗：【赫矣昌运，明哉圣王。文兴坠典，礼复旧章。鸳鸾济济，鸟兽跄跄。一人有庆，万福无疆。】
郊庙歌辞 晋朝飨乐章 举酒 唐诗：【大明御宇，至德动天。君臣庆会，礼乐昭宣。剑佩成列，金石在悬。椒觞再献，宝历万年。】
郊庙歌辞 梁太庙乐舞辞 大合舞 唐诗：【于穆皇祖，浚哲雍熙。美溢中夏，化被南陲。后稷累德，公刘创基。肇兴九庙，乐合来仪。】
郊庙歌辞 梁太庙乐舞辞 来仪舞 唐诗：【于赫帝命，应天顺人。亭育品汇，宾礼百神。洪基永固，景命惟新。肃恭孝享，祚我生民。】
郊庙歌辞 梁太庙乐舞辞 帝盥 唐诗：【庄肃莅事，周旋礼容。祼鬯严洁，穆穆雍雍。】
郊庙歌辞 梁太庙乐舞辞 昭德舞 唐诗：【肃肃文考，源浚派长。汉称诞季，周实生昌。奄有四海，超彼百王。笙镛迭奏，礼物荧煌。】
郊庙歌辞 梁太庙乐舞辞 皇帝行 唐诗：【莫高者天，攀跻弗克。隮天有方，累仁积德。祖宗隆之，子孙履之。配天明祀，永永孝思。】
郊庙歌辞 梁太庙乐舞辞 送神 唐诗：【其降无从，其往无踪。黍稷非馨，有感必通。赫奕令德，髣髴睟容。再拜慌忽，遐想昊穹。】
郊庙歌辞 梁太庙乐舞辞 象功舞 唐诗：【天地合德，睿圣昭彰。累赠太傅，俄登魏王。雄名不朽，奕叶而光。建国之兆，君临万方。】
郊庙歌辞 梁太庙乐舞辞 登歌 唐诗：【于赫我皇，建中立极。动以武功，静以文德。昭事上帝，欢心万国。大报严禋，四海述职。】
郊庙歌辞 梁太庙乐舞辞 撤豆 唐诗：【笙镛洋洋，庭燎煌煌。明星有烂，祝史下堂。笾豆斯撤，礼容有章。克勤克俭，无怠无荒。】
郊庙歌辞 祭大社乐章 迎神 唐诗：【烈山有子，后土有臣。播种百谷，济育兆人。春官缉礼，宗伯司禋。戊为吉日，迎享兹辰。】
郊庙歌辞 祭大社乐章 送神 唐诗：【吉祥式就，酬功载毕。亲地尊天，礼文经术。贶徵令序，福流初日。神驭爰归，祠官其出。】
郊庙歌辞 祭方丘乐章 金奏 唐诗：【坤元至德，品物资生。神凝博厚，道协高明。列镇五岳，环流四瀛。于何不载，万宝斯成。】
郊庙歌辞 祭方丘乐章 顺和 唐诗：【乐备金石，礼光尊俎。大享爰终，洪休是举。雨零感节，云飞应序。缨绂载辞，皇灵具举。】
郊庙歌辞 祭方丘乐章 顺和 唐诗：【坤厚载物，德柔垂祉。九域咸雍，四溟为纪。敬因良节，虔修阴祀。广乐式张，灵其降止。】
郊庙歌辞 祭神州乐章 迎神 唐诗：【黄舆厚载，赤寰归德。含育九区，保安万国。诚敬无怠，禋祀有则。乐以迎神，其仪不忒。】
郊庙歌辞 祭神州乐章 送神 唐诗：【神州阴祀，洪恩广济。草树沾和，飞沈沐惠。礼修鼎俎，奠歆瑶币。送乐有章，灵轩其逝。】
郊庙歌辞 隐太子庙乐章 迎神 唐诗：【苍震有位，黄离蔽明。江充祸结，戾据灾成。衔冤昔痛，赠典今荣。享灵有秩，奉乐以迎。】
郊庙歌辞 隐太子庙乐章 送神 唐诗：【皇情悼往，祀议增设。钟鼓铿锵，羽旄昭晰。掌礼云备，司筵告彻。乐以送神，灵其鉴阕。】
郊庙歌辞 雩祀乐章 豫和 唐诗：【鸟纬迁序，龙星见辰。纯阳在律，明德崇禋。五方降帝，万宇安人。恭以致享，肃以迎神。】
郊庙歌辞 雩祀乐章 豫和 唐诗：【祀遵经设，享缘诚举。献毕于樽，彻临于俎。舞止干戚，乐停柷敔。歌以送神，神还其所。】
郊庙歌辞 朝日乐章 迎神 唐诗：【太阳朝序，王宫有仪。蟠桃彩驾，细柳光驰。轩祥表合，汉历彰奇。礼和乐备，神其降斯。】
郊庙歌辞 朝日乐章 肃和 唐诗：【惟圣格天，惟明飨日。帝郊肆类，王宫戒吉。圭奠春舒，钟歌晓溢。礼云克备，斯文有秩。】
郊庙歌辞 朝日乐章 送神 唐诗：【五齐兼酌，百羞具陈。乐终广奏，礼毕崇禋。明鉴万宇，照临兆人。永流洪庆，式动曦轮。】
郊庙歌辞 朝日乐章 雍和 唐诗：【晨仪式荐，明祀惟光。神物爰止，灵晖载扬。玄端肃事，紫幄兴祥。福履攸假，于昭允王。】
郊庙歌辞 释奠文宣王乐章 肃和 唐诗：【粤惟上圣，有纵自天。傍周万物，俯应千年。旧章允著，嘉贽孔虔。王化兹首，儒风是宣。】
郊庙歌辞 释奠文宣王乐章 诚和 唐诗：【圣道日用，神几不测。金石以陈，弦歌载陟。爰释其菜，匪馨于稷。来顾来享，是宗是极。】
郊庙歌辞 释奠文宣王乐章 雍和 唐诗：【堂献瑶篚，庭敷璆县。礼备其容，乐和其变。肃肃亲享，雍雍执奠。明德惟馨，蘋蘩可荐。】
郊庙歌辞 蜡百神乐章 迎神 唐诗：【八蜡开祭，万物合祀。上极天维，下穷坤纪。鼎俎流芬，樽彝荐美。有灵有祇，咸希来止。】
郊庙歌辞 蜡百神乐章 肃和 唐诗：【序迫岁阴，日躔星纪。爰稽茂典，聿崇清祀。绮币霞舒，瑞圭虹起。百祀垂裕，万灵荐祉。】
郊庙歌辞 蜡百神乐章 送神 唐诗：【十旬欢洽，一日祠终。澄彝拂俎，报德酬功。虑虔容肃，礼缛仪丰。神其降祉，整驭随风。】
郊庙歌辞 蜡百神乐章 雍和 唐诗：【缇籥劲序，玄英晚候。姬蜡开仪，豳歌入奏。蕙馥雕俎，兰芬玉酎。大享明祇，永绥多祐。】
郊庙歌辞 褒德庙乐章 进德 唐诗：【涂山懿戚，妫汭崇姻。祠筵肇启，祭典方申。礼以备物，乐以感神。用隆敦叙，载穆彝伦。】
郊庙歌辞 褒德庙乐章 昭德 唐诗：【道赫梧宫，悲盈蒿里。爰赐徽烈，载敷嘉祀。享洽四时，规陈二簋。灵应昭格，神其戾止。】
郊庙歌辞 褒德庙乐章 彰德 唐诗：【名隆五岳，秩映三台。严祠已备，睟影方回。】
郊庙歌辞 褒德庙乐章 褒德 唐诗：【家著累仁，门昭积善。瑶篚既列，金县式展。】
郊庙歌辞 善胜舞 肃顺 唐诗：【乐奏四顺，福受万年。神归碧天，庭馀瑞烟。】
郊庙歌辞 善胜舞 唐诗：【圣祖累功，福钟来裔。持羽执干，舞文不废。】
郊庙歌辞 善胜舞 禋顺 唐诗：【礼毕祀先，香散几筵。罢舞干戚，收撤豆笾。】
鱼身字 唐诗：【三度过海，两度上汉。行至勒漠，命属柏君。】
举场语 唐诗：【欲入举场，先问苏张。苏张犹可，三杨杀我。】
南唐烈祖酒令 唐诗：【雪下纷纷，便是白起。著履过街，必须雍齿。明朝日出，争奈萧何。】
咸通十四年成都谣 唐诗：【咸通癸巳，出无所之。蛇去马来，道路稍开。头无片瓦，地有残灰。】
姚岩杰 唐诗：【遥望渔舟，不阔尺八。凭阑一呕，已觉空喉。】
原陵老翁吟 其二 狐书一 唐诗：【正色鸿焘，神思化伐。穹施后承，光负玄设。呕沦吐萌，垠倪散截。迷肠郗曲，䨴零霾曀。雀燬龟水，健驰御屈。拿尾研动，袾袾??。㳷用秘功，以岭以穴。柂薪伐药，莽桀万茁。呕律则祥，佛伦惟萨。牡虚无有，颐咽蕊屑。肇素未来，晦明兴灭。】
原陵老翁吟 其三 狐书二 唐诗：【五行七曜，成此闰馀。上帝降灵，岁且涒徐。蛇蜕其皮，吾亦神摅。九九六六，束身天除。何以充喉，吐纳太虚。何以蔽踝，霞袂云袽。哀尔浮生，栉比荒墟。吾复丽气，还形之初。在帝左右，道济忽诸。】
钱知微卜卖天津桥 唐诗：【两头点土，中心虚悬。人足踏跋，不肯下钱。】
斜封官语 唐诗：【姚宋为相，邪不如正。太平用事，正不如邪。】
僧缄示王处厚 唐诗：【周士同成，二王殊名。王居一焉，百日为程。】
漳泉分地神篆 唐诗：【漳泉两州，分地太平。永安龙溪，山高气清。千年不惑，万古作程。】
蜥蜴求雨歌 唐诗：【蜥蜴蜥蜴，兴云吐雾。雨若滂沱，放汝归去。】
裴度语 唐诗：【鸡猪鱼蒜，逢著则吃。生老病死，时至则行。】
天授中语 唐诗：【遇徐杜者必生，遇来侯者必死。】
改令 唐诗：【措大吃酒点盐，将军吃酒点酱。只见门外著篱，未见眼中安鄣。措大吃酒点盐，下人吃酒点鲊。只见半臂著襕，不见口唇开裤。】
四王语 唐诗：【宁向儋崖振白，不事江滕蒋虢。】
江陵语 唐诗：【琵琶多于饭甑，措大多于鲫鱼。】
李昭德为王弘义语 唐诗：【昔闻苍鹰狱吏，今见白兔御史。】
郊庙歌辞 享太庙乐章 昭和 唐诗：【道洽二仪交泰，时休四宇和平。环佩肃于庭实，钟石扬乎颂声。】
郑仁表自语 唐诗：【天瑞有五色云，人瑞有郑仁表。】
青羊宫砖记 唐诗：【太平平中元灾。】
娄师德引谚 唐诗：【卒客无卒主人。】
哥舒翰引谚 唐诗：【狐向窟嗥不祥。】
唐末五代人语 唐诗：【及第不必读书，作官何须事业。】
高宗时语 唐诗：【左相宣威沙漠，右相驰誉丹青。三馆学生放散，五台令史经明。】
翰林谏议语 唐诗：【饶道斗上坡去，亦须却下坡来。】
九龙帐歌 唐诗：【谁谓九龙帐，惟贮一归郎。】
二贺诗 唐诗：【学行可师贺德基，文质彬彬贺德仁。】
八友语 唐诗：【殷颜柳陆，李萧邵赵。】
又号牛李 唐诗：【门生故吏，不牛则李。】
又号李乂语 唐诗：【李下无蹊径。】
又示段文昌 唐诗：【去日既逢梅蕊绽，来时应见杏花开。】
又报王审知十字谶 唐诗：【不怕羊入屋，只怕钱入腹。】
又遗钟传偈 唐诗：【但看来年二三月，柳条堪作打钟槌。】
万年人语 唐诗：【宁食三斗尘，无逢权怀恩。】
三门谚 唐诗：【古无门匠墓。】
上蓝和尚晋汉二代谶 唐诗：【石榴花发石榴开。】
广州童谣 唐诗：【羊头二四，白天雨至。】
广明初都人语 唐诗：【黄贼打黑贼。】
马周疏引俚语 唐诗：【贫不学俭，富不学奢。】
中宗引谚 唐诗：【冬至长于岁。】
丹阳语 唐诗：【待钱来，待钱来。】
丹徒谚 唐诗：【生东吴，死丹徒。】
天冲星占 唐诗：【天冲抱极泣帝前，血浊雾下天下冤。】
天宝中京兆谣 唐诗：【欲得米麦贱，无过追李岘。】
天宝初语 唐诗：【义髻抛河里，黄裙逐水流。】
天枢谣 唐诗：【一条麻索挽，天枢绝去也。】
天祐中江南童谣 唐诗：【东海鲤鱼飞上天。】
牛口谣 唐诗：【豆入牛口，势不得久。】
王山人为李卫公按冥 唐诗：【位极人臣，寿六十四。】
王彦章引谚 唐诗：【人死留名，豹死留皮。】
长沙童谣 唐诗：【鞭打马，马急走。】
长沙童谣 唐诗：【三羊五马，马子离群，羊子无舍。】
韦氏语 唐诗：【大郎罢相，小郎拜相。】
冯翊谚 唐诗：【苦泉羊，洛水浆。】
占年 其一 唐诗：【要见麦，见三白。】
占年 其二 唐诗：【正月三白，田公笑赫赫。】
占雨 其一 唐诗：【乾星照湿土，明日依旧雨。】
占雨 其二 唐诗：【云行西，星照泥。】
占雨 其三 唐诗：【朝霞不出门，暮霞行千里。】
占雨 其四 唐诗：【天将雨，鸠逐妇。】
卢求榜谶 唐诗：【裴头黄尾，三求六李。】
台中谚 唐诗：【免巡未推，只得自知。】
号沈宋语 唐诗：【苏李居前，沈宋比肩。】
号钱郎语 唐诗：【前有沈宋，后有钱郎。】
四俊语 唐诗：【令君四俊，苗吕崔员。】
宁茵事谚 唐诗：【鹁鸠树上鸣，意在麻子地。】
永安渠石铭 唐诗：【百年为市后为池。】
田承嗣诳李宝臣伪谶 唐诗：【二帝同功势万全，将田作伴入幽燕。】
辽述律后谣 唐诗：【青牛妪，曾避路。】
先天时京中语 唐诗：【姜师度一心看地，傅孝忠两眼相天。】
后唐军士谣 唐诗：【除去菩萨，扶立生铁。】
吏人语 唐诗：【不畏侯卿杖，惟畏尹卿笔。】
吏部过官语 唐诗：【麟之口，光庭手。】
夷陵女郎鬼 唐诗：【鸾老头脑好，好头脑鸾老。】
孙光宪琐言引古语 唐诗：【乘船走马，去死一分。好事不出门，恶事行千里。】
孙光宪《北梦琐言》引谚 唐诗：【小舅小叔，相追相逐。】
安乐寺童谣 唐诗：【可怜安乐寺，了了树头悬。】
戏杜审权语 唐诗：【座主审权，门生处权。】
戏谏司语 唐诗：【韩谏议虽分左右，归拾遗莫辨存亡。】
曲江游人歌 唐诗：【春光且莫去，留与醉人看。】
江右四郡谚 唐诗：【筠袁赣吉，脑后插笔。】
江淮间语 唐诗：【贵如许郝，富若田彭。】
羊头山谣 唐诗：【羊头山北作朝堂。】
许氏碑阴谜 唐诗：【谈马砺毕，王田数七。】
阴阳书语 唐诗：【乔木先枯，众子必孤。】
佛书引语 唐诗：【停囚长智。赤脚人趁兔，著靴人吃肉。】
吴人歌 唐诗：【朝判长洲暮判吴，道不拾遗人不孤。】
员庄谚 唐诗：【上有天堂，下有员庄。】
宋守敬引谚 唐诗：【双陆无休势。】
张权舆作裴度伪谣 唐诗：【非衣小儿坦其腹，天上有口被驱逐。】
张果引谚 唐诗：【娶妇得公主，平地生公府。】
时人为刘毕语 唐诗：【刘郎中松树孤标，毕庶子松根绝妙。】
时人为李义甫语 唐诗：【今日巨唐年，还诛四凶族。】
时人为崔无诐语 唐诗：【皇后嫁女，天子娶妇。】
时人为黄筌语 唐诗：【黄筌画鹤，薛稷减价。】
时人号王丘崔沔语 唐诗：【丘山岌岌连天峻，沔水澄澄彻底清。】
李处郁语 唐诗：【飧若入咽，百无一全。】
李哲家怪引谚 唐诗：【一鸡死，一鸡鸣。】
李振引谚 唐诗：【百岁奴事三岁主。】
李绩引谚别张文瓘 唐诗：【千里相送，终于一别。】
杜甫引俚语 唐诗：【城南韦杜，去天尺五。】
杜重威引俚语 唐诗：【逢贼得命，更望复子。】
杨氏谣 唐诗：【男不封侯女作妃，君看女却是门楣。】
杨刺史语 唐诗：【宁食三斗蒜，不逢杨德干。】
杨柳谣 唐诗：【杨柳杨柳漫头驼。】
汾晋间语 唐诗：【欲作千箱主，问取黄金母。】
沧洲语 唐诗：【不戴金莲花，不得到仙家。】
里闾诅语 唐诗：【若违教，值三豹。】
事狐神谚 唐诗：【无狐魅，不成村。】
京兆府语 唐诗：【不立两县令，不坐两少尹。】
京西市放生池墓铭 唐诗：【龟言市，蓍言水。】
周显德中齐州谣 唐诗：【蹋阳春，人间二月雨和尘。阳春蹋尽西风起，肠断人间白发人。】
孟蜀丐者语 唐诗：【不得登，登便倒。】
孟蜀桃符诗 唐诗：【新年纳馀庆，嘉节号长春。】
岩腹棺铭 唐诗：【欲堕不堕逢王果，五百年中重收我。】
建安语 唐诗：【龙门一半在闽川。】
昌明里中谶 唐诗：【欲知修续者，脚下是生毛。】
明经进士语 唐诗：【三十老明经，五十少进士。】
武后时谣 唐诗：【张公吃酒李公醉。】
河北语 唐诗：【唯此两何，杀人最多。】
河北谚 唐诗：【山东一条葛，无事莫撩拨。】
郇公厨语 唐诗：【人欲不饭筋骨舒，夤缘须入郇公厨。】
郎吏语 唐诗：【司门水部，入省不数。】
金桥童谣 唐诗：【圣人执节度金桥。】
举子语 唐诗：【槐花黄，举子忙。】
南中谚 唐诗：【秋收稻，夏收头。】
南省北街人吟 唐诗：【放榜只应三月暮，登科又校一年迟。】
昭潭谚 唐诗：【昭潭无底橘洲浮。】
段成式《酉阳杂俎》引古语 唐诗：【三守庚申三尸伏，七守庚申七尺灭。】
洛城五凤楼中歌 唐诗：【天津桥畔火光起，魏王堤上看洪水。】
相书语 唐诗：【目有四白，五夫守宅。】
神龙中语 唐诗：【崔冉郑，乱时政。】
科目举人语 唐诗：【未见王窦，徒劳漫走。】
荆棺峡谚 唐诗：【九子不葬父，一女打荆棺。】
选人语 其一 唐诗：【有钱石上好，无钱刘下好，士大夫张下好。】
选人语 其二 唐诗：【硕学师刘子，儒生用与言。】
选人语 其三 唐诗：【今年柿子并遭霜，为语石榴须早摘。】
郝南容引谚 唐诗：【三公后，出死狗。】
闽人语 唐诗：【欧阳独步，藻蕴横行。】
闽人谣 唐诗：【风吹杨菜鼓山下，不得钱郎戈不罢。】
唐旧谶 唐诗：【兔子上金床。】
徐闻谚 唐诗：【欲拔贫，诣徐闻。】
挽歌 唐诗：【红轮决定沈西去，未委魂灵往那方。】
益阳谚 唐诗：【长沙益阳，一时相卬。】
真人谣 唐诗：【有一真人在冀川，开口持弓向外边。】
真源邑语 唐诗：【南金口，明府手。】
秦城芭蕉谣 唐诗：【花开来里，花谢也里。】
称二王语 唐诗：【朝廷左相笔，天下右丞诗。】
调露初京城民谣 唐诗：【侧堂堂，挠堂堂。】
贾言忠引谚 唐诗：【军无媒，中道回。】
钱处士李氏谶 唐诗：【髣髴之间一倍杨。】
鸬鹚谚 唐诗：【鸬鹚不打脚下塘。】
崔沆放榜时人语 唐诗：【座主门生，沆瀣一家。】
清僧示赵宗儒 唐诗：【梨花发后杏花初，甸邑南来庆有馀。】
符凤引谶 唐诗：【黑衣神孙披天裳。】
谏院台省语 唐诗：【遗补相惜，御史相憎，郎官相轻。】
谚 唐诗：【枣子塞鼻孔，悬栖阁却种。蝉鸣蛁蟟唤，黍种糕糜断。】
黄巢军中谣 唐诗：【逢儒则肉师必覆。】
黄犊子谣 唐诗：【黄㹀犊子挽纼断，两脚蹋地鞋?断。】
御史台语 唐诗：【事长如事端。】
景云初语 唐诗：【前有裴马，后有卢李。】
景龙中嘲宰相歌 唐诗：【礼贤不解开东阁，燮理惟能闭北门。】
湖苏二郡语 唐诗：【湖接两头，苏联三尾。】
湘中童谣 唐诗：【马去不用鞭，咬牙过今年。】
葬书语 其一 唐诗：【葬压龙角，其棺必斲。朱雀和鸣，子孙盛荣。朱雀悲哀，棺中见灰。】
道杰语 唐诗：【大头杰，难杀人。】
福州谣 唐诗：【骑马来，骑马去。】
蜀人谣 唐诗：【黑牛无系绊，棕绳一时断。】
蜀中埽地和尚 唐诗：【水行仙，怕秦川。】
蜀王氏谶文 唐诗：【李祜西王逢吉昌，上德兑兴丹莫当。】
路励行引谚 唐诗：【一人在朝，百人缓带。】
僖宗时童谣 唐诗：【金色虾蟆争努眼，翻却曹州天下反。】
裴勋父子 其一 唐诗：【矬人饶舌，破车饶楔。蝙蝠不自见，笑他梁上燕。】
雒谷谚 唐诗：【謥洞入黄泉。】
潘何诗赋语 唐诗：【潘纬十年吟古镜，何涓一夜赋潇湘。】
题张昌仪门语 唐诗：【一两丝能得几时络。】
薛将军歌 唐诗：【将军三箭定天山，战士长歌入汉关。】
薛稷书语 唐诗：【买褚得薛不落节。】
赞皇人语 唐诗：【太冲无兄，孝端无弟。】
魏博语 唐诗：【长安天子，魏府牙军。】
魏薛草书语 唐诗：【前有虞褚，后有薛魏。】
石淙 唐诗：【三阳本是标灵纪，二室由来独擅名。霞衣霞锦千般状，云峰云岫百重生。水炫珠光遇泉客，岩悬石镜厌山精。永愿乾坤符睿算，长居膝下属欢情。】
立春日游苑迎春 唐诗：【神皋福地三秦邑，玉台金阙九仙家。寒光犹恋甘泉树，淑景偏临建始花。綵蝶黄莺未歌舞，梅香柳色已矜誇。迎春正启流霞席，暂嘱曦轮勿遽斜。】
幸秦始皇陵 唐诗：【眷言君失德，骊邑想秦馀。政烦方改篆，愚俗乃焚书。阿房久已灭，阁道遂成墟。欲厌东南气，翻伤掩鲍车。】
登骊山高顶寓目 唐诗：【四郊秦汉国，八水帝王都。阊阖雄里闬，城阙壮规模。贯渭称天邑，含岐实奥区。金门披玉馆，因此识皇图。】
九月九日幸临渭亭登高得秋字 唐诗：【九日正乘秋，三杯兴已周。泛桂迎尊满，吹花向酒浮。长房萸早熟，彭泽菊初收。何藉龙沙上，方得恣淹留。】
十月诞辰内殿宴群臣效柏梁体联句 唐诗：【润色鸿业寄贤才，叨居右弼愧盐梅。运筹帷幄荷时来，职掌图籍滥蓬莱。两司谬忝谢钟裴，礼乐铨管效涓埃。陈师振旅清九垓，欣承顾问侍天杯。衔恩献寿柏梁台，黄缣青简奉康哉。鲰生侍从忝王枚，右掖司言实不才。宗伯秩礼天地开，帝歌难续仰昭回。微臣捧日变寒灰，远惭班左愧游陪。】
景龙四年正月五日移仗蓬莱宫御大明殿会吐蕃骑马之戏因重为柏梁体联句 唐诗：【大明御宇临万方，顾惭内政翊陶唐。鸾鸣凤舞向平阳，秦楼鲁馆沐恩光。无心为子辄求郎，雄才七步谢陈王。当熊让辇愧前芳，再司铨筦恩可忘。文江学海思济航，万邦考绩臣所详。著作不休出中肠，权豪屏迹肃严霜。铸鼎开岳造明堂，玉醴由来献寿觞。】
赠王仙柯 唐诗：【瞻思不及望仙兄，早晚升霞入太清。手种一株松未老，炉烧九转药新成。心中已得黄庭术，头上应无白发生。异日却归华表语，待教凡俗普闻名。】
壁上诗二首 其一 唐诗：【余自来天台，凡经几万回。一身如云水，悠悠任去来。逍遥绝无闹，忘机隆佛道。世途岐路心，众生多烦恼。兀兀沈浪海，漂漂轮三界。可惜一灵物，无始被境埋。电光瞥然起，生死纷尘埃。寒山特相访，拾得常往来。论心话明月，太虚廓无碍。法界即无边，一法普遍该。】
壁上诗二首 其二 唐诗：【本来无一物，亦无尘可拂。若能了达此，不用坐兀兀。】
献元载 唐诗：【城东城西旧居处，城里飞花乱如絮。海燕衔泥欲下来，屋里无人却飞去。】
会真诗 其一 杨敬真 唐诗：【人世徒纷扰，其生似梦华。谁言今昔里，俯首视云霞。】
会真诗 其二 马信真 唐诗：【几劫澄烦思，今身仅小成。誓将云外隐，不向世间存。】
会真诗 其三 徐湛真 唐诗：【绰约离尘世，从容上太清。云衣无绽日，鹤驾没遥程。】
会真诗 其四 郭修真 唐诗：【华岳无三尺，东瀛仅一杯。入云骑彩凤，歌舞上蓬莱。】
会真诗 其五 夏守真 唐诗：【共作云山侣，俱辞世界尘。静思前日事，抛却几年身。】
寒食日 唐诗：【寒食悲看郭外春，野田无处不伤神。平原累累添新冢，半是去年来哭人。】
逸句 唐诗：【木末上明星。】
乐道歌 唐诗：【修道道无可修，问法法无可问。违人不了色空，智者本无违顺。八万四千法门，至理不离方寸。不要广学多闻，不要辩才聪隽。识取自家城郭，莫谩游他州郡。烦恼即是菩提，净华生于泥粪。若有人求问答，谁能共他讲论。不知月之大小，不知岁之馀闰。寅期用粥充饥，斋时更飧一顿。今日任运腾腾，明日腾腾任运。心中了了总知，且作佯痴缚钝。】
掷裴武公诗 唐诗：【屡策羸骖历乱峋，丛岚映日昼如曛。长桥驾险浮天汉，危栈通岐触岫云。却念淮阴空得计，又嗟忠武不堪闻。废兴尽系前生数，休衒英雄勇冠军。】
奉和春日二首 其一 唐诗：【花轻蕊乱仙人杏，叶密莺喧帝女桑。飞云阁上春应至，明月楼中夜未央。】
奉和春日二首 其二 唐诗：【凤辇迎风乘紫阁，鸾车避日转彤闱。中堂促管淹春望，后殿清歌开夜扉。】
奉和春日池台 唐诗：【日影飞花殿，风文积草池。凤楼通夜敞，虬辇望春移。】
奉和太子纳妃太平公主出降 唐诗：【象辂初乘雁，璇宫早结缡。离元应春夕，帝子降秋期。鸣瑜合清响，冠玉丽秾姿。和声跻凤掖，交影步鸾墀。】
复游浯溪 唐诗：【昔到才三岁，今来鬓已苍。剥苔看篆字，薙草觅书堂。引客登台上，呼童扫树旁。石渠疏拥水，门径斸丛篁。田地潜更主，林园尽废荒。悲凉问耆耋，疆界指垂杨。】
小苑春望宫池柳色 唐诗：【柳色新池遍，春光御苑晴。叶依青阁密，条向碧流倾。路暗阴初重，波摇影转清。风从垂处度，烟就望中生。断续游蜂聚，飘飖戏蝶轻。怡然变芳节，愿及一枝荣。】
送李四校书 唐诗：【朱丝写别鹤泠泠，诗满红笺月满庭。莫学楚狂隳姓字，知音还有子期听。】
宴卢十四南园得园韵 唐诗：【超遥乘暇景，洒散绝浮喧。写望峰云出，开襟夏木繁。野人怜狎鸟，游子爱芳荪。卧筱低临席，惊流注满园。□然林下意，琴酌坐忘言。】
赠皇甫侍御赴都八首 其一 唐诗：【东南之美，生于会稽。牛斗之气，蓄于昆溪。有瑶者玉，连城是齐。有威者凤，非梧不栖。】
赠皇甫侍御赴都八首 其二 唐诗：【猗嗟众珍，以况君子。公侯之胄，必复其始。利器长材，温仪峻峙。显此元明，于斯备矣。】
赠皇甫侍御赴都八首 其三 唐诗：【道心惟微，厥用允塞。德辉不泯，而映邦国。静以有神，动而作则。九皋千里，其声不忒。】
赠皇甫侍御赴都八首 其四 唐诗：【粤在古昔，分官厥初。刺邪矫枉，非贤勿居。棱棱直指，烈烈方书。苍玉鸣佩，绣衣登车。】
赠皇甫侍御赴都八首 其五 唐诗：【绰绰夫君，是膺柱下。准绳有望，名器无假。宠盖伯山，气雄公雅。立朝正色，俟我能者。】
赠皇甫侍御赴都八首 其六 唐诗：【载怀朋情，尝接闲宴。好洽昆弟，官联州县。如彼松竹，春荣冬茜。柯叶蔼然，不渝霜霰。】
赠皇甫侍御赴都八首 其七 唐诗：【会合非我，关山坐违。离鸿晓引，别叶秋飞。騑骖徐动，尊饯相依。远情超忽，岐路光辉。】
赠皇甫侍御赴都八首 其八 唐诗：【金石其心，芝兰其室。言语方间，音徽自溢。肃子风威，严子霜质。赠言岁暮，以保贞吉。】
丙申岁诗 唐诗：【元和天子丙申年，三十三人同得仙。袍似烂银文似锦，相将白日上青天。】
山中晓兴 唐诗：【河汉降玄霜，昨来节物殊。愧无神仙姿，岂有阴阳俱。灵鸟望不见，慨然悲高梧。华叶随风扬，珍条杂榛芜。为君寒谷吟，叹息知何如。】
古远行 唐诗：【悠悠远行者，羁独当时思。道与日月长，人无茅舍期。出门万里心，谁不伤别离。纵远当白发，岁月悲今时。何况异形容，安须与尔悲。】
泉上雨后作 唐诗：【风雨荡繁暑，雷息佳霁初。众峰带云雨，清气入我庐。飒飒凉飙来，临窥惬所图。绿萝长新蔓，袅袅垂坐隅。流水复檐下，丹砂发清渠。养葛为我衣，种芋为我蔬。谁是畹与畦，瀰漫连野芜。】
登云中 唐诗：【灌田东山下，取乐在尔休。清兴相引行，日日三四周。白鸥与我心，不厌此中游。穷览颇有适，不极趣无幽。憀然歌采薇，曲尽心悠悠。】
石宫四咏 其一 唐诗：【石宫春云白，白云宜苍苔。拂云践石径，俗士谁能来。】
石宫四咏 其二 唐诗：【石宫夏水寒，寒水宜高林。远风吹萝蔓，野客熙清阴。】
石宫四咏 其三 唐诗：【石宫秋气清，清气宜山谷。落叶逐霜风，幽人爱松竹。】
石宫四咏 其四 唐诗：【石宫冬日煖，煖日宜温泉。晨光静水雾，逸者犹安眠。】
杂曲歌辞 其一 欸乃曲 唐诗：【偏存名迹在人间，顺俗与时未安闲。来谒大官兼问政，扁舟却入九疑山。】
杂曲歌辞 其二 欸乃曲 唐诗：【湘江二月春水平，满月和风宜夜行。唱桡欲过平阳戍，守吏相呼问姓名。】
杂曲歌辞 其三 欸乃曲 唐诗：【千里枫林烟雨深，无朝无暮有猿吟。停桡静听曲中意，好是云山韶濩音。】
杂曲歌辞 其四 欸乃曲 唐诗：【零陵郡北湘水东，浯溪形胜满湘中。溪口石颠堪自逸，谁能相伴作渔翁。】
杂曲歌辞 其五 欸乃曲 唐诗：【下泷船似入深渊，上泷船似欲升天。泷南始到九疑郡，应绝高人乘兴船。】
漫歌八曲 其五 将牛何处去 唐诗：【将牛何处去，耕彼故城东。相伴有田父，相欢惟牧童。】
漫歌八曲 其八 将船何处去 唐诗：【将船何处去，送客小回南。有时逢恶客，还家亦少酣。】
橘井 唐诗：【灵橘无根井有泉，世间如梦又千年。乡园不见重归鹤，姓字今为第几仙。风冷露坛人悄悄，地闲荒径草绵绵。如何蹑得苏君迹，白日霓旌拥上天。】
二风诗十篇 治风诗五篇 其一 至仁 唐诗：【猗皇至圣兮，至惠至仁。德施蕴蕴，蕴蕴如何。不全不缺，莫知所贶。猗皇至圣兮，至俭至明。化流瀛瀛，瀛瀛如何。不虢不赩，莫知其极。】
二风诗十篇 治风诗五篇 其二 至慈 唐诗：【至化之深兮，猗猗娭娭。如煦如吹，如负如持。而不知其慈，故莫周莫止，静和而止。至化之极兮，瀛瀛溶溶。如涵如封，如随如从。而不知其功，故莫由莫己，顺时而理。】
二风诗十篇 治风诗五篇 其三 至劳 唐诗：【至哉勤绩，不盈不延。谁能颂之，我请颂焉。于戏劳王，勤亦何极。济尔九土，山川沟洫。至哉俭德，不丰不敷。谁能颂之，我请颂夫。于戏劳王，俭亦何深。戒尔万代，奢侈荒淫。至哉茂功，不升不圯。谁能颂之，我请颂矣。于戏劳王，功亦何大。去尔兆庶，洪湮灾害。】
二风诗十篇 治风诗五篇 其四 至正 唐诗：【为君之道，何以为明。功不滥赏，罪不滥刑。谠言则听，谄言不听。王至是然，可为明焉。】
二风诗十篇 治风诗五篇 其五 至理 唐诗：【理何为兮，系修文德。加之清一，莫不顺则。意彼刑法，设以化人。致使无之，而化益纯。所谓代刑，以道去杀。呜呼呜呼，人不斯察。】
二风诗十篇 乱风诗五篇 其一 至荒 唐诗：【国有世谟，仁信勤欤。王实惛荒，终亡此乎。焉有力恣谄惑，而不亡其国。呜呼亡王，忍为此心。敢正亡王，永为世箴。】
二风诗十篇 乱风诗五篇 其二 至乱 唐诗：【嘻乎王家，曾有凶王。中世失国，岂非骄荒。复复之难，令则可忘。嘻乎乱王，王心何思。暴淫虐惑，无思不为。生人冤怨，言何极之。】
二风诗十篇 乱风诗五篇 其三 至虐 唐诗：【夫为君上兮，慈顺明恕。可以化人，忍行昏恣。独乐其身，一徇所欲。万方悲哀，于斯而喜，当云何哉？夫为君上兮，兢慎俭约。可以保身，忍行荒惑。虐暴于人，前世失国。如王者多，于斯不寤，当如之何？】
二风诗十篇 乱风诗五篇 其四 至惑 唐诗：【贤圣为上兮，必俭约戒身。鉴察化人，所以保福也。如何不思，荒恣是为。上下隔塞，人神怨奰。敖恶无厌，不畏颠坠。圣贤为上兮，必用贤正。黜奸佞之臣，所以长久也。如何反是，以为乱矣。宠邪信惑，近佞好谀。废嫡立庶，忍为祸谟。】
与党评事 唐诗：【自顾无功劳，一岁官再迁。局身班次中，常窃愧耻焉。加以久荒浪，惛愚性颇全。未知在冠冕，不合无拘牵。勤强所不及，于人或未然。岂忘惠君子，恕之识见偏。且欲因我心，顺为理化先。彼云万物情，有愿随所便。爱君得自遂，令我空渊禅。】
与党侍御 唐诗：【众坐吾独欢，或问欢为谁。高人党茂宗，复来官宪司。昔吾顺元和，与世行自遗。茂宗正作吏，日有趋走疲。及吾污冠冕，茂宗方矫时。诮吾顺让者，乃是干进资。今将问茂宗，茂宗欲何辞。若云吾无心，此来复何为。若云吾有羞，于此还见嗤。谁言万类心，闲之不可窥。吾欲喻茂宗，茂宗宜听之。长辕有修辙，驭者令尔驰。山谷安可怨，筋力当自悲。嗟嗟党茂宗，可为识者规。】
与瀼溪邻里 唐诗：【昔年苦逆乱，举族来南奔。日行几十里，爱君此山村。峰谷呀回映，谁家无泉源。修竹多夹路，扁舟皆到门。瀼溪中曲滨，其阳有闲园。邻里昔赠我，许之及子孙。我尝有匮乏，邻里能相分。我尝有不安，邻里能相存。斯人转贫弱，力役非无冤。终以瀼滨讼，无令天下论。】
引东泉作 唐诗：【东泉人未知，在我左山东。引之傍山来，垂流落庭中。宿雾含朝光，掩映如残虹。有时散成雨，飘洒随清风。众源发渊窦，殊怪皆不同。此流又高悬，??在长空。山林何处无，兹地不可逢。吾欲解缨佩，便为泉上翁。】
引极三首 其三 怀潜君 唐诗：【海浩淼兮汩洪溶，流蕴蕴兮涛汹汹。下何有兮人不闻，深溢漭兮居潜君。彼潜君兮圣且神，思一见兮藐无因。思不从兮空踟蹰，心回迷兮意萦纡。思假鳞兮鲲龙，激沆浪兮奔从。拜潜君兮索玄宝，佩元符兮轨皇道。】
引极三首 其一 思元极 唐诗：【天旷莽兮杳泱茫，气浩浩兮色苍苍。上何有兮人不测，积清寥兮成元极。彼元极兮灵且异，思一见兮藐难至。思不从兮空自伤，心慅?兮意惶懹。思假翼兮鸾凤，乘长风兮上羾。揖元气兮本深实，餐至和兮永终日。】
引极三首 其二 望仙府 唐诗：【山凿落兮眇嵚岑，云溶溶兮木棽棽。中何有兮人不睹，远欹差兮閟仙府。彼仙府兮深且幽，望一至兮藐无由。望不从兮知如何，心混混兮意浑和。思假足兮虎豹，超阻绝兮凌趠。诣仙府兮从羽人，饵五灵兮保清真。】
无为洞口作 唐诗：【无为洞口春水满，无为洞傍春云白。爱此踟蹰不能去，令人悔作衣冠客。洞傍山僧皆学禅，无求无欲亦忘年。欲问其心不能问，我到山中得无闷。】
石鱼湖上作 唐诗：【吾爱石鱼湖，石鱼在湖里。鱼背有酒樽，绕鱼是湖水。儿童作小舫，载酒胜一杯。座中令酒舫，空去复满来。湖岸多欹石，石下流寒泉。醉中一盥漱，快意无比焉。金玉吾不须，轩冕吾不爱。且欲坐湖畔，石鱼长相对。】
石鱼湖上醉歌 唐诗：【石鱼湖，似洞庭，夏水欲满君山青。山为樽，水为沼，酒徒历历坐洲岛。长风连日作大浪，不能废人运酒舫。我持长瓢坐巴丘，酌饮四坐以散愁。】
刘侍御月夜宴会 唐诗：【我从苍梧来，将耕旧山田。踟蹰为故人，且复停归船。日夕得相从，转觉和乐全。愚爱凉风来，明月正满天。河汉望不见，几星犹粲然。中夜兴欲酣，改坐临清川。未醉恐天旦，更歌促繁弦。欢娱不可逢，请君莫言旋。】
别何员外 唐诗：【谁能守清躅，谁能嗣世儒。吾见何君饶，为人有是夫。黜官二十年，未曾暂崎岖。终不病贫贱，寥寥无所拘。忽然逢知己，数月领官符。犹是尚书郎，收赋来江湖。人皆悉苍生，随意极所须。比盗无兵甲，似偷又不如。公能独宽大，使之力自输。吾欲探时谣，为公伏奏书。但恐抵忌讳，未知肯听无。不然且相送，醉欢于坐隅。】
系乐府十二首 其十二 下客谣 唐诗：【下客无黄金，岂思主人怜。客言胜黄金，主人然不然。珠玉成彩翠，绮罗如婵娟。终恐见斯好，有时去君前。岂知保忠信，长使令德全。风声与时茂，歌颂万千年。】
系乐府十二首 其七 去乡悲 唐诗：【踌蹰古塞关，悲歌为谁长。日行见孤老，羸弱相提将。闻其呼怨声，闻声问其方。方言无患苦，岂弃父母乡。非不见其心，仁惠诚所望。念之何可说，独立为悽伤。】
系乐府十二首 其十一 古遗叹 唐诗：【古昔有遗叹，所叹何所为。有国遗贤臣，万事为冤悲。所遗非遗望，所遗非可遗。所遗非遗用，所遗在遗之。嗟嗟山海客，全独竟何辞。心非膏濡类，安得无不遗。】
系乐府十二首 其九 农臣怨 唐诗：【农臣何所怨，乃欲干人主。不识天地心，徒然怨风雨。将论草木患，欲说昆虫苦。巡回宫阙傍，其意无由吐。一朝哭都市，泪尽归田亩。谣颂若采之，此言当可取。】
系乐府十二首 其八 寿翁兴 唐诗：【借问多寿翁，何方自修育。惟云顺所然，忘情学草木。始知世上术，劳苦化金玉。不见充所求，空闻肆耽欲。清和存王母，潜濩无乱黩。谁正好长生，此言堪佩服。】
系乐府十二首 其二 陇上叹 唐诗：【援车登陇坂，穷高遂停驾。延望戎狄乡，巡回复悲咤。滋移有情教，草木犹可化。圣贤礼让风，何不遍西夏。父子忍猜害，君臣敢欺诈。所适今若斯，悠悠欲安舍。】
系乐府十二首 其六 贫妇词 唐诗：【谁知苦贫夫，家有愁怨妻。请君听其词，能不为酸悽。所怜抱中儿，不如山下麑。空念庭前地，化为人吏蹊。出门望山泽，回头心复迷。何时见府主，长跪向之啼。】
系乐府十二首 其一 思太古 唐诗：【东南三千里，沅湘为太湖。湖上山谷深，有人多似愚。婴孩寄树颠，就水捕鷠鲈。所欢同鸟兽，身意复何拘。吾行遍九州，此风皆已无。吁嗟圣贤教，不觉久踌蹰。】
系乐府十二首 其四 贱士吟 唐诗：【南风发天和，和气天下流。能使万物荣，不能变羁愁。为愁亦何尔，自请说此由。谄竞实多路，苟邪皆共求。尝闻古君子，指以为深羞。正方终莫可，江海有沧洲。】
系乐府十二首 其三 颂东夷 唐诗：【尝闻古天子，朝会张新乐。金石无全声，宫商乱清浊。东惊且悲叹，节变何烦数。始知中国人，耽此亡纯朴。尔为外方客，何为独能觉。其音若或在，蹈海吾将学。】
系乐府十二首 其五 欸乃曲 唐诗：【谁能听欸乃，欸乃感人情。不恨湘波深，不怨湘水清。所嗟岂敢道，空羡江月明。昔闻扣断舟，引钓歌此声。始歌悲风起，歌竟愁云生。遗曲今何在，逸为渔父行。】
系乐府十二首 其十 谢大龟 唐诗：【客来自江汉，云得双大龟。且言龟甚灵，问我君何疑。自昔保方正，顾尝无妄私。顺和固鄙分，全守真常规。行之恐不及，此外将何为。惠恩如可谢，占问敢终辞。】
补乐歌十首 其五 五茎 唐诗：【植植万物兮，滔滔根茎；五德涵柔兮，沨沨而生。其生如何兮秞秞，天下皆自我君兮化成。】
补乐歌十首 其四 九渊 唐诗：【圣德至深兮，奫奫如渊；生类娭娭兮，孰知其然。】
补乐歌十首 其一 网罟 唐诗：【吾人苦兮，水深深。网罟设兮，水不深。吾人苦兮，山幽幽。网罟设兮，山不幽。】
闵荒诗一首 唐诗：【炀皇嗣君位，隋德滋昏幽。日作及身祸，以为长世谋。居常耻前王，不思天子游。意欲出明堂，便登浮海舟。令行山川改，功与玄造侔。河淮可支合，峰?生回沟。封陨下泽中，作山防逸流。船?状龙鹢，若负宫阙浮。荒娱未央极，始到沧海头。忽见海门山，思作望海楼。不知新都城，已为征战丘。当时有遗歌，歌曲太冤愁。四海非天狱，何为非天囚。天囚正凶忍，为我万姓雠。人将引天钐，人将持天锼。所欲充其心，相与绝悲忧。自得隋人歌，每为隋君羞。欲歌当阳春，似觉天下秋。更歌曲未终，如有怨气浮。奈何昏王心，不觉此怨尤。遂令一夫唱，四海欣提矛。吾闻古贤君，其道常静柔。慈惠恐不足，端和忘所求。嗟嗟有隋氏，惛惛谁与俦。】
夜宴石鱼湖作 唐诗：【风霜虽惨然，出游熙天正。登临日暮归，置酒湖上亭。高烛照泉深，光华溢轩楹。如见海底日，曈曈始欲生。夜寒闭窗户，石溜何清泠。若在深洞中，半崖闻水声。醉人疑舫影，呼指递相惊。何故有双鱼，随吾酒舫行。醉昏能诞语，劝醉能忘情。坐无拘忌人，勿限醉与醒。】
忝官引 唐诗：【天下昔无事，僻居养愚钝。山野性所安，熙然自全顺。忽逢暴兵起，闾巷见军阵。将家瀛海滨，自弃同刍粪。往在乾元初，圣人启休运。公车诣魏阙，天子垂清问。敢诵王者箴，亦献当时论。朝廷爱方直，明主嘉忠信。屡授不次官，曾与专征印。兵家未曾学，荣利非所徇。偶得凶丑降，功劳愧方寸。尔来将四岁，惭耻言可尽。请取冤者辞，为吾忝官引。冤辞何者苦，万邑馀灰烬。冤辞何者悲，生人尽锋刃。冤辞何者甚，力役遇劳困。冤辞何者深，孤弱亦哀恨。无谋救冤者，禄位安可近。而可爱轩裳，其心又干进。此言非所戒，此言敢贻训。实欲辞无能，归耕守吾分。】
招孟武昌 唐诗：【风霜枯万物，退谷如春时。穷冬涸江海，杯湖澄清漪。湖尽到谷口，单船近阶墀。湖中更何好，坐见大江水。欹石为水涯，半山在湖里。谷口更何好，绝壑流寒泉。松桂荫茅舍，白云生坐边。武昌不干进，武昌人不厌。退谷正可游，杯湖任来泛。湖上有水鸟，见人不飞鸣。谷口有山兽，往往随人行。莫将车马来，令我鸟兽惊。】
招陶别驾家阳华作 唐诗：【海内厌兵革，骚骚十二年。阳华洞中人，似不知乱焉。谁能家此地，终老可自全。草堂背岩洞，几峰轩户前。清渠匝庭堂，出门仍灌田。半崖盘石径，高亭临极巅。引望见何处，迤逶陇北川。杉松几万株，苍苍满前山。岩高瞹华阳，飞溜何潺潺。洞深迷远近，但觉多洄渊。昼游兴未尽，日暮不欲眠。探烛饮洞中，醉昏漱寒泉。始知天下心，耽爱各有偏。陶家世高逸，公忍不独然。无或毕婚嫁，竟为俗务牵。】
说洄溪招退者 唐诗：【长松亭亭满四山，山间乳窦流清泉。洄溪正在此山里，乳水松膏常灌田。松膏乳水田肥良，稻苗如蒲米粒长。糜色如珈玉液酒，酒熟犹闻松节香。溪边老翁年几许，长男头白孙嫁女。问言只食松田米，无药无方向人语。浯溪石下多泉源，盛暑大寒冬大温。屠苏宜在水中石，洄溪一曲自当门。吾今欲作洄溪翁，谁能住我舍西东。勿惮山深与地僻，罗浮尚有葛仙翁。】
送孟校书往南海 唐诗：【吾闻近南海，乃是魑魅乡。忽见孟夫子，欢然游此方。忽喜海风来，海帆又欲张。漂漂随所去，不念归路长。君有失母儿，爱之似阿阳。始解随人行，不欲离君傍。相劝早旋归，此言慎勿忘。】
宴湖上亭作 唐诗：【广亭盖小湖，湖亭实清旷。轩窗幽水石，怪异尤难状。石尊能寒酒，寒水宜初涨。岸曲坐客稀，杯浮上摇漾。远水入帘幕，淅沥吹酒舫。欲去未回时，飘飘正堪望。酣兴思共醉，促酒更相向。舫去若惊凫，溶瀛满湖浪。朝来暮忘返，暮归独惆怅。谁肯爱林泉，从吾老湖上。】
恶圆之士歌 唐诗：【宁方为皂，不圆为卿。宁方为污辱，不圆为显荣。】
窊尊诗 唐诗：【巉巉小山石，数峰对窊亭。窊石堪为樽，状类不可名。巡回数尺间，如见小蓬瀛。尊中酒初涨，始有岛屿生。岂无日观峰，直下临沧溟。爱之不觉醉，醉卧还自醒。醒醉在尊畔，始为吾性情。若以形胜论，坐隅临郡城。平湖近阶砌，近山复青青。异木几十株，林条冒檐楹。盘根满石上，皆作龙蛇形。酒堂贮酿器，户牖皆罂瓶。此尊可常满，谁是陶渊明。】
贼退示官吏 唐诗：【昔岁逢太平，山林二十年。泉源在庭户，洞壑当门前。井税有常期，日晏犹得眠。忽然遭世变，数岁亲戎旃。今来典斯郡，山夷又纷然。城小贼不屠，人贫伤可怜。是以陷邻境，此州独见全。使臣将王命，岂不如贼焉。今彼徵敛者，迫之如火煎。谁能绝人命，以作时世贤。思欲委符节，引竿自刺船。将家就鱼麦，归老江湖边。】
宿丹崖翁宅 唐诗：【扁舟欲到泷口湍，春水湍泷上水难。投竿来泊丹崖下，得与崖翁尽一欢。丹崖之亭当石颠，破竹半山引寒泉。泉流掩映在木杪，有若白鸟飞林间。往往随风作雾雨，湿人巾履满庭前。丹崖翁，爱丹崖，弃官几年崖下家。儿孙棹船抱酒瓮，醉里长歌挥钓车。吾将求退与翁游，学翁歌醉在鱼舟。官吏随人往未得，却望丹崖惭复羞。】
宿无为观 唐诗：【九疑山深几千里，峰谷崎岖人不到。山中旧有仙姥家，十里飞泉绕丹灶。如今道士三四人，茹芝鍊玉学轻身。霓裳羽盖傍临壑，飘飖似欲来云鹤。】
宿洄溪翁宅 唐诗：【长松万株绕茅舍，怪石寒泉近岩下。老翁八十犹能行，将领儿孙行拾稼。吾羡老翁居处幽，吾爱老翁无所求。时俗是非何足道，得似老翁吾即休。】
寄源休 唐诗：【天下未偃兵，儒生预戎事。功劳安可问，且有忝官累。昔常以荒浪，不敢学为吏。况当在兵家，言之岂容易。忽然向三岭，境外为偏帅。时多尚矫诈，进退多欺贰。纵有一直方，则上似奸智。谁为明信者，能辨此劳畏。】
舂陵行 唐诗：【军国多所需，切责在有司。有司临郡县，刑法竞欲施。供给岂不忧，徵敛又可悲。州小经乱亡，遗人实困疲。大乡无十家，大族命单羸。朝餐是草根，暮食仍木皮。出言气欲绝，意速行步迟。追呼尚不忍，况乃鞭扑之。郭亭传急符，来往迹相追。更无宽大恩，但有迫促期。欲令鬻儿女，言发恐乱随。悉使索其家，而又无生资。听彼道路言，怨伤谁复知。去冬山贼来，杀夺几无遗。所愿见王官，抚养以惠慈。奈何重驱逐，不使存活为。安人天子命，符节我所持。州县忽乱亡，得罪复是谁。逋缓违诏令，蒙责固其宜。前贤重守分，恶以祸福移。亦云贵守官，不爱能适时。顾惟孱弱者，正直当不亏。何人采国风，吾欲献此辞。】
雪中怀孟武昌 唐诗：【冬来三度雪，农者欢岁稔。我麦根已濡，各得在仓廪。天寒未能起，孺子惊人寝。云有山客来，篮中见冬簟。烧柴为温酒，煮鳜为作沈。客亦爱杯尊，思君共杯饮。所嗟山路闲，时节寒又甚。不能苦相邀，兴尽还就枕。】
喻旧部曲 唐诗：【漫游樊水阴，忽见旧部曲。尚言军中好，犹望有所属。故令争者心，至死终不足。与之一杯酒，喻使烧戎服。兵兴向十年，所见堪叹哭。相逢是遗人，当合识荣辱。劝汝学全生，随我畬退谷。】
喻常吾直 唐诗：【山泽多饥人，闾里多坏屋。战争且未息，徵敛何时足。不能救人患，不合食天粟。何况假一官，而苟求其禄。近年更长吏，数月未为速。来者罢而官，岂得不为辱。劝为辞府主，从我游退谷。谷中有寒泉，为尔洗尘服。】
喻瀼溪乡旧游 唐诗：【往年在瀼滨，瀼人皆忘情。今来游瀼乡，瀼人见我惊。我心与瀼人，岂有辱与荣。瀼人异其心，应为我冠缨。昔贤恶如此，所以辞公卿。贫穷老乡里，自休还力耕。况曾经逆乱，日厌闻战争。尤爱一溪水，而能存让名。终当来其滨，饮啄全此生。】
朝阳岩下歌 唐诗：【朝阳岩下湘水深，朝阳洞口寒泉清。零陵城郭夹湘岸，岩洞幽奇带郡城。荒芜自古人不见，零陵徒有先贤传。水石为娱安可羡，长歌一曲留相劝。】
游石溪示学者 唐诗：【小溪在城下，形胜堪赏爱。尤宜春水满，水石更殊怪。长山势回合，井邑相萦带。石林绕舜祠，西南正相对。阶庭无争讼，郊境罢守卫。时时溪上来，劝引辞学辈。今谁不务武，儒雅道将废。岂忘二三子，旦夕相勉励。】
游潓泉示泉上学者 唐诗：【顾吾漫浪久，不欲有所拘。每到潓泉上，情性可安舒。草堂在山曲，澄澜涵阶除。松竹阴幽径，清源涌坐隅。筑塘列圃畦，引流灌时蔬。复在郊郭外，正堪静者居。惬心则自适，喜尚人或殊。此中若可安，不服铜虎符。】
登九疑第二峰 唐诗：【九疑第二峰，其上有仙坛。杉松映飞泉，苍苍在云端。何人居此处，云是鲁女冠。不知几百岁，燕坐饵金丹。相传羽化时，云鹤满峰峦。妇中有高人，相望空长叹。】
登白云亭 唐诗：【出门见南山，喜逐松径行。穷高欲极远，始到白云亭。长山绕井邑，登望宜新晴。州渚曲湘水，萦回随郡城。九疑千万峰，嵺嵺天外青。烟云无远近，皆傍林岭生。俯视松竹间，石水何幽清。涵映满轩户，娟娟如镜明。何人病惛浓，积醉且未醒。与我一登临，为君安性情。】
登殊亭作 唐诗：【时节方大暑，试来登殊亭。凭轩未及息，忽若秋气生。主人既多闲，有酒共我倾。坐中不相异，岂恨醉与醒。漫歌无人听，浪语无人惊。时复一回望，心目出四溟。谁能守缨佩，日与灾患并。请君诵此意，令彼惑者听。】
詶裴云客 唐诗：【自厌久荒浪，于时无所任。耕钓以为事，来家樊水阴。甚醉或漫歌，甚闲亦漫吟。不知愚僻意，称得云客心。云客方持斧，与人正相临。符印随坐起，守位常森森。纵能有相招，岂暇来山林。】
酬孟武昌苦雪 唐诗：【积雪闲山路，有人到庭前。云是孟武昌，令献苦雪篇。长吟未及终，不觉为凄然。古之贤达者，与世竟何异。不能救时患，讽谕以全意。知公惜春物，岂非爱时和。知公苦阴雪，伤彼灾患多。奸凶正驱驰，不合问君子。林莺与野兽，无乃怨于此。兵兴向九岁，稼穑谁能忧。何时不发卒，何日不杀牛。耕者日已少，耕牛日已希。皇天复何忍，更又恐毙之。自经危乱来，触物堪伤叹。见君问我意，只益胸中乱。山禽饥不飞，山木冻皆折。悬泉化为冰，寒水近不热。出门望天地，天地皆昏昏。时见双峰下，雪中生白云。】
演兴四首 其二 讼木魅 唐诗：【登高峰兮俯幽谷，心悴悴兮念群木。见樗栲兮相阴覆，怜梫榕兮不丰茂。见榛梗之森梢，闵枞橎兮合蠹。槢桡桡兮未坚，椲桹桹兮可屈。樒林樽兮不香，拔丰茸兮已实。岂元化之不均兮，非雨露之偏殊。谅理性之不等于顺时兮，不如瘗吾心以冥想。终念此兮不怡，佁予莫识天地之意兮。愿截恶木之根，倾枭獍之古巢。取囗童以为薪，割大木使飞焰。徯枯腐之烧焚，实非吾心之不仁惠也。岂耻夫善恶之相纷，且欲畚三河之膏壤。裨济水之清涟，将封灌乎善木。令橚橚以梴梴，尚畏乎众善之未茂兮。为众恶之所挑凌，思聚义以为曹。令敷扶以相胜，取方所以柯如兮。吾将出于南荒，求寿藤与蟠木。吾将出于东方，祈有德而来归。辅神柽与坚香，且忧颙之翩翩。又愁㺠之奔驰，及阴阳兮不和。恶此土之失时，今神柽兮不茂。使坚香兮不滋，重嗟惋兮何补。每齐心以精意，切援祝于神明。冀感通于天地，犹恐众妖兮木魅。魍魉兮山精，山误惑于灵心。经绐于言兮不听，敢引佩以指水，誓吾心兮自明。】
演兴四首 其一 初祀 唐诗：【山之乳兮葺太祠，木孙为桷兮木母榱。云缨为?兮愚木栭，洞渊禅兮揭巍巍。涂木兰兮莳糅蔫，被弱草兮禘礿联。仡浑洪兮馥阗阗，管化石兮洞刳天。翘修钐兮掉芜殳，灵巫?兮舞颙干。荐天?兮酒阳泉，献水芸兮饭霜籼，与太灵兮千万年。】
演兴四首 其三 闵岭中 唐诗：【囗群山以延想，吾独闵乎岭中。彼岭中兮何有，有天含之玉峰。殊閟绝之极颠，上闻产乎翠茸。欲采之以将寿，眇不知夫所从。大渊蕴蕴兮绝嶘岌岌，非梯梁以通险。当无路兮可入，彼猛毒兮曹聚。必凭托乎阻修，常儗儗兮伺人。又如何兮不愁，彼妖精兮变怪。必假见于风雨，常闪闪而伺人。又如何兮不苦，欲仗仁兮托信。将径往兮不难，久懹懹以㥄惋。却迟回而永叹，惧大灵兮不知。以予心为永惟，若不可乎遂已。吾终保夫直方，则必蒙皮篻以为矢。弦毋筱以为弧，化毒铜以为戟。刺棘竹以为殳，得猛烈之材。获与之而并驱，且舂刺乎恶毒。又引射夫妖怪，尽群类兮使无。令善仁兮不害，然后采梫榕以驾深。收枞橞兮梯险，跻予身之飘飘。承予步之??，入岭中而登玉峰。极閟绝而求翠茸，将吾寿兮随所从。思未得兮马如龙，独翳蔽于山颠。久低回而愠瘀，空仰讼于上玄。彼至精兮必应，宁古有而今无。将与身而皆亡，岂言之而已乎。】
演兴四首 招太灵 唐诗：【招太灵兮山之巅，山屹?兮水沦涟。祠之襰兮眇何年，木修修兮草鲜鲜。嗟魑魅兮淫厉，自古昔兮崇祭。禧太灵兮端清，予愿致夫精诚。久惄兮㤝㤝，招捃?兮呼风。风之声兮起飔飔，吹玄云兮散而浮。望太灵兮俨而安，澹油溶兮都清闲。】
漫问相里黄州 唐诗：【东邻有渔父，西邻有山僧。各问其性情，变之俱不能。公为二千石，我为山海客。志业岂不同，今已殊名迹。相里不相类，相友且相异。何况天下人，而欲同其意。人意苟不同，分寸不相容。漫问轩裳客，何如耕钓翁。】
漫酬贾沔州 唐诗：【往年壮心在，尝欲济时难。奉诏举州兵，令得诛暴叛。上将屡颠覆，偏师尝救乱。未曾弛戈甲，终日领簿案。出入四五年，忧劳忘昏旦。无谋静凶丑，自觉愚且愞。岂欲皂枥中，争食麧与藖。去年辞职事，所惧贻忧患。天子许安亲，官又得闲散。自家樊水上，性情尤荒慢。云山与水木，似不憎吾漫。以兹忘时世，日益无畏惮。漫醉人不嗔，漫眠人不唤。漫游无远近，漫乐无早晏。漫中漫亦忘，名利谁能算。闻君劝我意，为君一长叹。人谁年八十，我已过其半。家中孤弱子，长子未及冠。且为儿童主，种药老溪涧。】
漫歌八曲 其三 大回中 唐诗：【樊水欲东流，大江又北来。樊山当其南，此中为大回。回中鱼好游，回中多钓舟。漫欲作渔人，终焉无所求。】
漫歌八曲 其四 小回中 唐诗：【丛石横大江，人言是钓台。水石相冲激，此中为小回。回中浪不恶，复在武昌郭。来客去客船，皆向此中泊。】
漫歌八曲 其二 西阳城 唐诗：【江北有大洲，洲上堪力耕。此中宜五谷，不及西阳城。城畔多野桑，城中多古荒。衣食可力求，此外何所望。】
漫歌八曲 其六 将牛何处去 唐诗：【将牛何处去，耕彼西阳城。叔闲修农具，直者伴我耕。】
漫歌八曲 其七 将船何处去 唐诗：【将船何处去，钓彼大回中。叔静能鼓桡，正者随弱翁。】
漫歌八曲 其一 故城东 唐诗：【漫惜故城东，良田野草生。说向县大夫，大夫劝我耕。耕者我为先，耕者相次焉。谁爱故城东，今为近郭田。】
樊上漫作 唐诗：【漫家郎亭下，复在樊水边。去郭五六里，扁舟到门前。山竹绕茅舍，庭中有寒泉。西边双石峰，引望堪忘年。四邻皆渔父，近渚多闲田。且欲学耕钓，于斯求老焉。】
潓阳亭作 唐诗：【问吾常宴息，泉上何处好。独有潓阳亭，令人可终老。前轩临潓泉，凭几漱清流。外物自相扰，渊渊还复休。有时出东户，更欲檐下坐。非我意不行，石渠能留我。峰石若鳞次，欹垂复旋回。为我引潓泉，泠泠檐下来。天寒宜泉温，泉寒宜天暑。谁到潓阳亭，其心肯思去。】
题孟中丞茅阁 唐诗：【小山为郡城，随水能萦纡。亭亭最高处，今是西南隅。杉大老犹在，苍苍数十株。垂阴满城上，枝叶何扶疏。乃知四海中，遗事谁谓无。及观茅阁成，始觉形胜殊。凭轩望熊湘，云榭连苍梧。天下正炎热，此然冰雪俱。客有在中坐，颂歌复何如。公欲举遗材，如此佳木欤。公方庇苍生，又如斯阁乎。请达谣颂声，愿公且踟蹰。】
二风诗十篇 乱风诗五篇 其五 至伤 唐诗：【夫何伤兮，伤王乎。欲何为乎，将蠹枯矣。无人救乎，蠹枯及矣。不可救乎，嗟伤王。自为人君，变为人奴。为人君者，忘戒乎。】
补周礼九夏系文 九夏歌九篇 其一 王夏 唐诗：【爣爣皎日，欻丽于天。厥明禦舒，如王出焉。爣爣皎日，欻入于地。厥晦厥贞，如王入焉。出有龙旂，入有珩佩。勿驱勿驰，惟慎惟戒。出有嘉谋，入有内则。繄彼臣庶，钦王之式。】
补周礼九夏系文 九夏歌九篇 其二 肆夏 唐诗：【愔愔清庙，仪仪象服。我尸出矣，迎神之谷。杳杳阴竹，坎坎路鼓。我尸入矣，得神之祜。】
补周礼九夏系文 九夏歌九篇 其三 昭夏 唐诗：【有郁其鬯，有俨其彝。九变未作，全乘来之。既醑既酢，爰朄爰舞。象物既降，全乘之去。】
补周礼九夏系文 九夏歌九篇 其四 纳夏 唐诗：【麟之仪仪，不絷不维。乐德而至，如宾之嬉。凤之愉愉，不篝不笯。乐德而至，如宾之娱。自筐及筥，我有牢醑。自筐及篚，我有货币。我牢不愆，我货不匮。硕硕其才，有乐而止。】
补周礼九夏系文 九夏歌九篇 其五 章夏 唐诗：【王有虎臣，锡之鈇钺。征彼不惠，一扑而灭。王有虎臣，锡之圭瓒。征彼不享，一烘而泮。王有掌讶，侦尔疆理。王有掌客，馈尔饔饩。何以乐之，金石九奏。何以锡之，龙旂九旒。】
补周礼九夏系文 九夏歌九篇 其六 齐夏 唐诗：【??衡笄，翚衣褕翟。自内而祭，为君之则。】
补乐歌十首 其二 丰年 唐诗：【猗太帝兮，其智如神；分草实兮，济我生人。猗太帝兮，其功如天；均四时兮，成我丰年。】
补乐歌十首 其三 云门 唐诗：【玄云溶溶兮，垂雨濛濛；类我圣泽兮，涵濡不穷。玄云漠漠兮，含映逾光；类我圣德兮，溥被无方。】
桃花 唐诗：【桃源自有长生路，却是秦皇不得知。】
送萧颖士赴东府得引字 唐诗：【吾见夫子德，谁云习相近。数仞不可窥，言味终难尽。处喧虑常澹，作吏心亦隐。更有嵩少峰，东南为胜引。】
逸句 唐诗：【寺隔残潮去，采药过泉声。林塘秋半宿，风雨夜深来。】
别妻王韫秀 唐诗：【年来谁不厌龙钟，虽在侯门似不容。看取海山寒翠树，苦遭霜霰到秦封。】
歌 唐诗：【酒秃酒秃，何荣何辱。但见衣冠成古丘，不见江河变陵谷。】
句 唐诗：【石静如开镜，山高若耸莲。笋竿抽玉管，花蔓缀金钿。】
除浙东留题桂郡林亭 唐诗：【紫泥远自金銮降，朱旆翻驰镜水头。陶令风光偏畏夜，子牟衰鬓暗惊秋。西邻月色何时见，南国春光岂再游。莫遣艳歌催客醉，不堪回首翠蛾愁。】
越亭二十韵 唐诗：【乏才叨八使，徇禄非三顾。南服颁诏条，东林證迷误。未闻述职效，偶脱嚣烦趣。激水浚㘭塘，缘崖欹磴步。西岩焕朝旭，深壑囊宿雾。影气爽衣巾，凉飔轻杖履。临高神虑寂，远眺川原布。孤帆逗汀烟，翻鸦集江树。独探洞府静，恍若偓佺遇。一瞬契真宗，百年成妄故。孱颜石户启，杳霭溪云度。松籁韵宫商，鸳甍势翔溯。津梁危彴架，济物虚舟渡。环流驰羽觞，金英妒妆嫭。笳吟寒垒迥，鸟噪空山暮。怅望麋鹿心，低回车马路。悬冠谢陶令，褫佩怀疏傅。遐想蜕缨緌，徒惭恤襦裤。福盈祸之倚，权胜道所恶。何必栖禅关，无言自冥悟。】
秦中春望 唐诗：【凤楼春望好，宫阙一重重。上苑雨中树，终南霁后峰。落花行处遍，佳气晚来浓。喜见休明代，霓裳蹑道踪。】
寄洛中诸姊 唐诗：【旧国经年别，关河万里思。题诗凭雁翼，望月想蛾眉。白发愁偏觉，归心梦独知。谁堪离乱处，掩泪向南枝。】
句 唐诗：【弟兄俱已尽，松柏问何人。闻道茂陵山水好，碧溪流水有桃源。赤城峭壁无人到，丹灶芝田有鹤来。】
蓬州野望 唐诗：【飘飖宕渠域，旷望蜀门隈。水共三巴远，山随八阵开。桥形疑汉接，石势似烟回。欲下他乡泪，猿声几处催。】
九日对酒 唐诗：【嘉辰复遇登高台，良朋笑语倾金罍。烟摊秋色正堪玩，风惹菊香无限来。未保乱离今日后，且谋欢洽玉山颓。谁知靖节当时事，空学狂歌倒载回。】
中秋夜不见月 唐诗：【蟾轮何事色全微，赚得佳人出绣帏。四野雾凝空寂寞，九霄云锁绝光辉。吟诗得句翻停笔，玩处临尊却掩扉。公子倚栏犹怅望，懒将红烛草堂归。】
句 唐诗：【满堂罗绮兼朱紫，四代儿孙奉老翁。】
二月十九日酬王十八全素 唐诗：【君念世上川，嗟予老瘴天。那堪十日内，又长白头年。】
八月十四日夜玩月 唐诗：【犹欠一宵轮未满，紫霞红衬碧云端。谁能唤得姮娥下，引向堂前子细看。】
与太白同之东洛至栎阳太白染疾驻行予九月二十五日至华岳寺雪后望山 唐诗：【共作洛阳千里伴，老刘因疾驻行轩。今朝独自山前立，雪满三峰倚寺门。】
与乐天同葬杓直 唐诗：【元伯来相葬，山涛誓抚孤。不知他日事，兼得似君无。】
与吴侍御春游 唐诗：【苍龙阙下陪骢马，紫阁峰头见白云。满眼流光随日度，今朝花落更纷纷。】
与李十一夜饮 唐诗：【寒夜灯前赖酒壶，与君相对兴犹孤。忠州刺史应闲卧，江水猿声睡得无。】
小碎 唐诗：【小碎诗篇取次书，等闲题柱意何如。诸郎到处应相问，留取三行代鲤鱼。】
为乐天自勘诗集因思顷年城南醉归马上递唱艳曲十馀里不绝长庆初俱以制诰侍宿南郊斋宫夜后偶吟数十篇两掖诸公洎翰林学士三十馀人惊起就听逮至卒吏莫不众观群公直至侍从行礼之时不复聚寐予与乐天吟哦竟亦不绝因书于乐天卷后越中冬夜风雨不觉将晓诸门互启关锁即事成篇 唐诗：【春野醉吟十里程，斋宫潜咏万人惊。今宵不寐到明读，风雨晓闻开锁声。】
书乐天纸 唐诗：【金銮殿里书残纸，乞与荆州元判司。不忍拈将等闲用，半封京信半题诗。】
书剑 唐诗：【渝工剑刃皆欧冶，巴吏书踪尽子云。唯我心知有来处，泊船黄草夜思君。】
仁风李著作园醉后寄李十 唐诗：【胧明春月照花枝，花下音声是管儿。却笑西京李员外，五更骑马趁朝时。】
六年春遣怀八首 其一 唐诗：【伤禽我是笼中鹤，沈剑君为泉下龙。重纩犹存孤枕在，春衫无复旧裁缝。】
六年春遣怀八首 其二 唐诗：【检得旧书三四纸，高低阔狭粗成行。自言并食寻高事，唯念山深驿路长。】
六年春遣怀八首 其三 唐诗：【公无渡河音响绝，已隔前春复去秋。今日闲窗拂尘土，残弦犹迸钿箜篌。】
六年春遣怀八首 其四 唐诗：【婢仆晒君馀服用，娇痴稚女绕床行。玉梳钿朵香胶解，尽日风吹玳瑁筝。】
六年春遣怀八首 其五 唐诗：【伴客销愁长日饮，偶然乘兴便醺醺。怪来醒后傍人泣，醉里时时错问君。】
六年春遣怀八首 其六 唐诗：【我随楚泽波中梗，君作咸阳泉下泥。百事无心值寒食，身将稚女帐前啼。】
六年春遣怀八首 其七 唐诗：【童稚痴狂撩乱走，绣毬花仗满堂前。病身一到穗帷下，还向临阶背日眠。】
六年春遣怀八首 其八 唐诗：【小于潘岳头先白，学取庄周泪莫多。止竟悲君须自省，川流前后各风波。】
劝醉 唐诗：【窦家能酿销愁酒，但是愁人便与销。愿我共君俱寂寞，只应连夜复连朝。】
天坛归 唐诗：【为结区中累，因辞洞里花。还来旧城郭，烟火万人家。】
忆杨十二 唐诗：【去时芍药才堪赠，看却残花已度春。只为情深偏怆别，等闲相见莫相亲。】
忆事 唐诗：【夜深闲到戟门边，却绕行廊又独眠。明月满庭池水渌，桐花垂在翠帘前。】
忆醉 唐诗：【自叹旅人行意速，每嫌杯酒缓归期。今朝偏遇醒时别，泪落风前忆醉时。】
日高睡 唐诗：【隔是身如梦，频来不为名。怜君近南住，时得到山行。】
见乐天诗 唐诗：【通州到日日平西，江馆无人虎印泥。忽向破檐残漏处，见君诗在柱心题。】
长滩梦李绅 唐诗：【孤吟独寝意千般，合眼逢君一夜欢。惭愧梦魂无远近，不辞风雨到长滩。】
韦居守晚岁常言退休之志因署其居曰大隐洞命予赋诗因赠绝句 唐诗：【谢公潜有东山意，已向朱门启洞门。大隐犹疑恋朝市，不如名作罢归园。】
古寺 唐诗：【古寺春馀日半斜，竹风萧爽胜人家。花时不到有花院，意在寻僧不在花。】
古艳诗二首 其一 唐诗：【春来频到宋家东，垂袖开怀待好风。莺藏柳闇无人语，惟有墙花满树红。】
古艳诗二首 其二 唐诗：【深院无人草树光，娇莺不语趁阴藏。等闲弄水浮花片，流出门前赚阮郎。】
永贞二年正月二日上御丹凤楼赦天下予与李公垂庾顺之闲行曲江不及盛观 唐诗：【春来饶梦慵朝起，不看千官拥御楼。却著闲行是忙事，数人同傍曲江头。】
白衣裳二首 其一 唐诗：【雨湿轻尘隔院香，玉人初著白衣裳。半含惆怅闲看绣，一朵梨花压象床。】
白衣裳二首 其二 唐诗：【藕丝衫子柳花裙，空著沈香慢火熏。闲倚屏风笑周昉，枉抛心力画朝云。】
石榴花 唐诗：【寥落山榴深映叶，红霞浅带碧霄云。曲尘枝下年年见，别似衣裳不似裙。】
任醉 唐诗：【本怕酒醒浑不饮，因君相劝觉情来。殷勤满酌从听醉，乍可欲醒还一杯。】
先醉 唐诗：【今日樽前败饮名，三杯未尽不能倾。怪来花下长先醉，半是春风荡酒情。】
刘阮妻二首 其一 唐诗：【仙洞千年一度开，等闲偷入又偷回。桃花飞尽东风起，何处消沈去不来。】
刘阮妻二首 其二 唐诗：【芙蓉脂肉绿云鬟，罨画楼台青黛山。千树桃花万年药，不知何事忆人间。】
压墙花 唐诗：【野性大都迷里巷，爱将高树记人家。春来偏认平阳宅，为见墙头拂面花。】
合衣寝 唐诗：【良夕背灯坐，方成合衣寝。酒醉夜未阑，几回颠倒枕。】
同醉 唐诗：【柏树台中推事人，杏花坛上鍊形真。心源一种闲如水，同醉樱桃林下春。】
寻西明寺僧不在 唐诗：【春来日日到西林，飞锡经行不可寻。莲池旧是无波水，莫逐狂风起浪心。】
岁日 唐诗：【一日今年始，一年前事空。凄凉百年事，应与一年同。】
岁日赠拒非 唐诗：【君思曲水嗟身老，我望通州感道穷。同入新年两行泪，白头翁坐说城中。】
有所教 唐诗：【莫画长眉画短眉，斜红伤竖莫伤垂。人人总解争时势，都大须看各自宜。】
杂忆五首 其一 唐诗：【今年寒食月无光，夜色才侵已上床。忆得双文通内里，玉栊深处暗闻香。】
杂忆五首 其二 唐诗：【花笼微月竹笼烟，百尺丝绳拂地悬。忆得双文人静后，潜教桃叶送鞦韆。】
杂忆五首 其三 唐诗：【寒轻夜浅绕回廊，不辨花丛暗辨香。忆得双文胧月下，小楼前后捉迷藏。】
杂忆五首 其四 唐诗：【山榴似火叶相兼，亚拂塼阶半拂檐。忆得双文独披掩，满头花草倚新帘。】
杂忆五首 其五 唐诗：【春冰消尽碧波湖，漾影残霞似有无。忆得双文衫子薄，钿头云映褪红酥。】
灯影 唐诗：【洛阳昼夜无车马，漫挂红纱满树头。见说平时灯影里，玄宗潜伴太真游。】
百牢关 唐诗：【天上无穷路，生期七十间。那堪九年内，五度百牢关。】
红荆 唐诗：【庭中栽得红荆树，十月花开不待春。直到孩提尽惊怪，一家同是北来人。】
自责 唐诗：【犀带金鱼束紫袍，不能将命报分毫。他时得见牛常侍，为尔君前捧佩刀。】
西归绝句十二首 其一 唐诗：【双堠频频减去程，渐知身得近京城。春来爱有归乡梦，一半犹疑梦里行。】
西归绝句十二首 其二 唐诗：【五年江上损容颜，今日春风到武关。两纸京书临水读，小桃花树满商山。】
西归绝句十二首 其三 唐诗：【同归谏院韦丞相，共贬河南亚大夫。今日还乡独憔悴，几人怜见白髭须。】
西归绝句十二首 其四 唐诗：【只去长安六日期，多应及得杏花时。春明门外谁相待，不梦闲人梦酒卮。】
西归绝句十二首 其五 唐诗：【白头归舍意如何，贺处无穷吊亦多。左降去时裴相宅，旧来车马几人过。】
西归绝句十二首 其六 唐诗：【还乡何用泪沾襟，一半云霄一半沈。世事渐多饶怅望，旧曾行处便伤心。】
西归绝句十二首 其七 唐诗：【闲游寺观从容到，遍问亲知次第寻。肠断裴家光德宅，无人扫地戟门深。】
西归绝句十二首 其八 唐诗：【一世营营死是休，生前无事定无由。不知山下东流水，何事长须日夜流。】
西归绝句十二首 其九 唐诗：【今朝西渡丹河水，心寄丹河无限愁。若到庄前竹园下，殷勤为绕故山流。】
西归绝句十二首 其十 唐诗：【寒窗风雪拥深炉，彼此相伤指白须。一夜思量十年事，几人强健几人无。】
西归绝句十二首 其十一 唐诗：【云覆蓝桥雪满溪，须臾便与碧峰齐。风回面市连天合，冻压花枝著水低。】
西归绝句十二首 其十二 唐诗：【寒花带雪满山腰，著柳冰珠满碧条。天色渐明回一望，玉尘随马度蓝桥。】
西明寺牡丹 唐诗：【花向琉璃地上生，光风炫转紫云英。自从天女盘中见，直至今朝眼更明。】
观心处 唐诗：【满坐喧喧笑语频，独怜方丈了无尘。灯前便是观心处，要似观心有几人。】
过东都别乐天二首 其一 唐诗：【君应怪我留连久，我欲与君辞别难。白头徒侣渐稀少，明日恐君无此欢。】
过东都别乐天二首 其二 唐诗：【自识君来三度别，这回白尽老髭须。恋君不去君须会，知得后回相见无。】
伴僧行 唐诗：【春来求事百无成，因向愁中识道情。花满杏园千万树，几人能伴老僧行。】
别后西陵晚眺 唐诗：【晚日未抛诗笔砚，夕阳空望郡楼台。与君后会知何日，不似潮头暮却回。】
别孙村老人 唐诗：【年年渐觉老人稀，欲别孙翁泪满衣。未死不知何处去，此身终向此原归。】
别李十一五绝 其一 唐诗：【巴南分与亲情别，不料与君床并头。为我远来休怅望，折君灾难是通州。】
别李十一五绝 其二 唐诗：【京城每与闲人别，犹自伤心与白头。今日别君心更苦，别君缘是在通州。】
别李十一五绝 其三 唐诗：【万里尚能来远道，一程那忍便分头。鸟笼猿槛君应会，十步向前非我州。】
别李十一五绝 其四 唐诗：【来时见我江南岸，今日送君江上头。别后料添新梦寐，虎惊蛇伏是通州。】
别李十一五绝 其五 唐诗：【闻君欲去潜销骨，一夜暗添新白头。明朝别后应肠断，独棹破船归到州。】
别毅郎 其一 唐诗：【尔爷只为一杯酒，此别那知死与生。儿有何辜才七岁，亦教儿作瘴江行。】
别毅郎 其二 唐诗：【爱惜尔爷唯有我，我今憔悴望何人。伤心自比笼中鹤，剪尽翅翎愁到身。】
听妻弹别鹤操 唐诗：【别鹤声声怨夜弦，闻君此奏欲潸然。商瞿五十知无子，更付琴书与仲宣。】
折枝花赠行 唐诗：【樱桃花下送君时，一寸春心逐折枝。别后相思最多处，千株万片绕林垂。】
拟醉 唐诗：【九月闲宵初向火，一尊清酒始行杯。怜君城外遥相忆，冒雨冲泥黑地来。】
杏园 唐诗：【浩浩长安车马尘，狂风吹送每年春。门前本是虚空界，何事栽花误世人。】
杏花 唐诗：【常年出入右银台，每怪春光例早回。惭愧杏园行在景，同州园里也先开。】
沣西别乐天博载樊宗宪李景信两秀才侄谷三月三十日相饯送 唐诗：【今朝相送自同游，酒语诗情替别愁。忽到沣西总回去，一身骑马向通州。】
牡丹二首 其一 唐诗：【簇蕊风频坏，裁红雨更新。眼看吹落地，便别一年春。】
牡丹二首 其二 唐诗：【繁绿阴全合，衰红展渐难。风光一抬举，犹得暂时看。】
狂醉 唐诗：【一自柏台为御史，二年辜负两京春。岘亭今日颠狂醉，舞引红娘乱打人。】
花栽二首 其一 唐诗：【买得山花一两栽，离乡别土易摧隤。欲知北客居南意，看取南花北地来。】
花栽二首 其二 唐诗：【南花北地种应难，且向船中尽日看。纵使将来眼前死，犹胜抛掷在空栏。】
苍溪县寄扬州兄弟 唐诗：【苍溪县下嘉陵水，入峡穿江到海流。凭仗鲤鱼将远信，雁回时节到扬州。】
远望 唐诗：【满眼伤心冬景和，一山红树寺边多。仲宣无限思乡泪，漳水东流碧玉波。】
饮新酒 唐诗：【闻君新酒熟，况值菊花秋。莫怪平生志，图销尽日愁。】
使东川 汉江上笛 唐诗：【小年为写游梁赋，最说汉江闻笛愁。今夜听时在何处，月明西县驿南楼。】
使东川 亚枝红 唐诗：【平阳池上亚枝红，怅望山邮事事同。还向万竿深竹里，一枝浑卧碧流中。】
使东川 好时节 唐诗：【身骑骢马峨眉下，面带霜威卓氏前。虚度东川好时节，酒楼元被蜀儿眠。】
使东川 江上行 唐诗：【闷见汉江流不息，悠悠漫漫竟何成。江流不语意相问，何事远来江上行。】
使东川 江花落 唐诗：【日暮嘉陵江水东，梨花万片逐江风。江花何处最肠断，半落江流半在空。】
使东川 百牢关 唐诗：【嘉陵江上万重山，何事临江一破颜。自笑只缘任敬仲，等闲身度百牢关。】
使东川 邮亭月 唐诗：【君多务实我多情，大抵偏嗔步月明。今夜山邮与蛮嶂，君应坚卧我还行。】
使东川 夜深行 唐诗：【夜深犹自绕江行，震地江声似鼓声。渐见戍楼疑近驿，百牢关吏火前迎。】
使东川 骆口驿二首 其一 唐诗：【邮亭壁上数行字，崔李题名王白诗。尽日无人共言语，不离墙下至行时。】
使东川 骆口驿二首 其二 唐诗：【二星徼外通蛮服，五夜灯前草御文。我到东川恰相半，向南看月北看云。】
使东川 望驿台 唐诗：【可怜三月三旬足，怅望江边望驿台。料得孟光今日语，不曾春尽不归来。】
使东川 望喜驿 唐诗：【满眼文书堆案边，眼昏偷得暂时眠。子规惊觉灯又灭，一道月光横枕前。】
使东川 梁州梦 唐诗：【梦君同绕曲江头，也向慈恩院院游。亭吏呼人排去马，忽惊身在古梁州。】
使东川 清明日 唐诗：【常年寒食好风轻，触处相随取次行。今日清明汉江上，一身骑马县官迎。】
使东川 嘉陵江二首 其一 唐诗：【秦人惟识秦中水，长想吴江与蜀江。今日嘉川驿楼下，可怜如练绕明窗。】
使东川 嘉陵江二首 其二 唐诗：【千里嘉陵江水声，何年重绕此江行。只应添得清宵梦，时见满江流月明。】
使东川 嘉陵驿二首 其一 唐诗：【嘉陵驿上空床客，一夜嘉陵江水声。仍对墙南满山树，野花撩乱月胧明。】
使东川 嘉陵驿二首 其二 唐诗：【墙外花枝压短墙，月明还照半张床。无人会得此时意，一夜独眠西畔廊。】
凭李忠州寄书乐天 唐诗：【万里寄书将出峡，却凭巫峡寄江州。伤心最是江头月，莫把书将上庾楼。】
和乐天仇家酒 唐诗：【病嗟酒户年年减，老觉尘机渐渐深。饮罢醒馀更惆怅，不如閒事不经心。】
和乐天刘家花 唐诗：【闲坊静曲同消日，泪草伤花不为春。遍问旧交零落尽，十人才有两三人。】
和乐天招钱蔚章看山绝句 唐诗：【碧落招邀闲旷望，黄金城外玉方壶。人间还有大江海，万里烟波天上无。】
和乐天高相宅 唐诗：【莫愁已去无穷事，漫苦如今有限身。二百年来城里宅，一家知换几多人。】
和乐天梦亡友刘太白同游二首 其一 唐诗：【君诗昨日到通州，万里知君一梦刘。闲坐思量小来事，秪应元是梦中游。】
和乐天梦亡友刘太白同游二首 其二 唐诗：【老来东郡复西州，行处生尘为丧刘。纵使刘君魂魄在，也应至死不同游。】
和乐天题王家亭子 唐诗：【风吹笋箨飘红砌，雨打桐花盖绿莎。都大资人无暇日，泛池全少买池多。】
和乐天赠云寂僧 唐诗：【欲离烦恼三千界，不在禅门八万条。心火自生还自灭，云师无路与君销。】
夜池 唐诗：【荷叶团团茎削削，绿萍面上红衣落。满池明月思啼螀，高屋无人风张幕。】
奉使往蜀路傍见山花吟寄乐天 其一 唐诗：【深红山木艳丹云，路远无由摘寄君。恰似牡丹如许大，浅深看取石榴裙。】
奉使往蜀路傍见山花吟寄乐天 其二 唐诗：【向前已说深红木，更有轻红说向君。深叶浅花何所似，薄妆愁坐碧罗裙。】
奉和荥阳公离筵作 唐诗：【南郡生徒辞绛帐，东山妓乐拥油旌。钧天排比箫韶待，犹顾人间有别情。】
奉诚园 唐诗：【萧相深诚奉至尊，旧居求作奉诚园。秋来古巷无人扫，树满空墙闭戟门。】
妻满月日相唁 唐诗：【十月辛勤一月悲，今朝相见泪淋漓。狂风落尽莫惆怅，犹胜因花压折枝。】
定僧 唐诗：【落魄闲行不著家，遍寻春寺赏年华。野僧偶向花前定，满树狂风满树花。】
岳阳楼 唐诗：【岳阳楼上日衔窗，影到深潭赤玉幢。怅望残春万般意，满棂湖水入西江。】
直台 唐诗：【麋入神羊队，乌惊海鹭眠。仍教百馀日，迎送直厅前。】
雨后 唐诗：【倦寝数残更，孤灯暗又明。竹梢馀雨重，时复拂帘惊。】
雨声 唐诗：【风吹竹叶休还动，雨点荷心暗复明。曾向西江船上宿，惯闻寒夜滴篷声。】
鱼中素 唐诗：【重叠鱼中素，幽缄手自开。斜红馀泪迹，知著脸边来。】
修龟山鱼池示众僧 唐诗：【劝尔诸僧好护持，不须垂钓引青丝。云山莫厌看经坐，便是浮生得道时。】
封书 唐诗：【鹤台南望白云关，城市犹存暂一还。书出步虚三百韵，蕊珠文字在人间。】
封书 唐诗：【每书题作上都字，怅望关东无限情。寂寞此心新雨后，槐花高树晚蝉声。】
指巡胡 唐诗：【遣闷多凭酒，公心只仰胡。挺身唯直指，无意独欺愚。】
春词 唐诗：【山翠湖光似欲流，蜂声鸟思却堪愁。西施颜色今何在，但看春风百草头。】
春词 唐诗：【一双玉手十三弦，移柱高低落鬓边。即问向来弹了曲，羞人不道《想夫怜》。】
春晓 唐诗：【半欲天明半未明，醉闻花气睡闻莺。?儿撼起钟声动，二十年前晓寺情。】
独醉 唐诗：【一树芳菲也当春，漫随车马拥行尘。桃花解笑莺能语，自醉自眠那藉人。】
看花 唐诗：【努力少年求好官，好花须是少年看。君看老大逢花树，未折一枝心已阑。】
荅友封见赠 唐诗：【荀令香销潘簟空，悼亡诗满旧屏风。扶床小女君先识，应为些些似外翁。】
送公度之福建 唐诗：【棠阴犹在建溪矶，此去那论是与非。若见白头须尽敬，恐曾江岸识胡威。】
送刘太白 唐诗：【洛阳大底居人少，从善坊西最寂寥。想得刘君独骑马，古堤愁树隔中桥。】
送孙胜 唐诗：【桐花暗澹柳惺愡，池带轻波柳带风。今日与君临水别，可怜春尽宋亭中。】
送杜元颖 唐诗：【江上五年同送客，与君长羡北归人。今朝又送君先去，千里洛阳城里尘。】
送复梦赴韦令幕 唐诗：【世上于今重检身，吾徒耽酒作狂人。西曹旧事多持法，慎莫吐他丞相茵。】
重赠 唐诗：【休遣玲珑唱我诗，我诗多是别君词。明朝又向江头别，月落潮平是去时。】
闻乐天授江州司马 唐诗：【残灯无焰影幢幢，此夕闻君谪九江。垂死病中惊坐起，暗风吹雨入寒窗。】
香毬 唐诗：【顺俗唯团转，居中莫动摇。爱君心不恻，犹讶火长烧。】
哭女樊 唐诗：【秋天净绿月分明，何事巴猿不剩鸣。应是一声肠断去，不容啼到第三声。】
哭子十首 其一 唐诗：【维鹈受刺因吾过，得马生灾念尔冤。独在中庭倚闲树，乱蝉嘶噪欲黄昏。】
哭子十首 其二 唐诗：【才能辨别东西位，未解分明管带身。自食自眠犹未得，九重泉路托何人。】
哭子十首 其三 唐诗：【尔母溺情连夜哭，我身因事有时悲。钟声欲绝东方动，便是寻常上学时。】
哭子十首 其四 唐诗：【莲花上品生真界，兜率天中离世途。彼此业缘多障碍，不知还得见儿无。】
哭子十首 其五 唐诗：【节量梨栗愁生疾，教示诗书望早成。鞭扑校多怜校少，又缘遗恨哭三声。】
哭子十首 其六 唐诗：【深嗟尔更无兄弟，自叹予应绝子孙。寂寞讲堂基址在，何人车马入高门。】
哭子十首 其七 唐诗：【往年鬓已同潘岳，垂老年教作邓攸。烦恼数中除一事，自兹无复子孙忧。】
哭子十首 其八 唐诗：【长年苦境知何限，岂得因儿独丧明。消遣又来缘尔母，夜深和泪有经声。】
哭子十首 其九 唐诗：【乌生八子今无七，猿叫三声月正孤。寂寞空堂天欲曙，拂帘双燕引新雏。】
哭子十首 其十 唐诗：【频频子落长江水，夜夜巢边旧处栖。若是愁肠终不断，一年添得一声啼。】
哭小女降真 唐诗：【雨点轻沤风复惊，偶来何事去何情。浮生未到无生地，暂到人间又一生。】
夏阳亭临望寄河阳侍御尧 唐诗：【望远音书绝，临川意绪长。殷勤眼前水，千里到河阳。】
旅眠 唐诗：【内外都无隔，帷屏不复张。夜眠兼客坐，同在火炉床。】
桃花 唐诗：【桃花浅深处，似匀深浅妆。春风助肠断，吹落白衣裳。】
桐孙诗 唐诗：【去日桐花半桐叶，别来桐树老桐孙。城中过尽无穷事，白发满头归故园。】
病醉 唐诗：【醉伴见侬因病酒，道侬无酒不相窥。那知下药还沽底，人去人来剩一卮。】
离思五首 其一 唐诗：【自爱残妆晓镜中，环钗谩篸绿丝丛。须臾日射燕脂颊，一朵红苏旋欲融。】
离思五首 其二 唐诗：【山泉散漫绕阶流，万树桃花映小楼。闲读道书慵未起，水晶帘下看梳头。】
离思五首 其三 唐诗：【红罗著压逐时新，吉了花纱嫩曲尘。第一莫嫌材地弱，些些纰缦最宜人。】
离思五首 其四 唐诗：【曾经沧海难为水，除却巫山不是云。取次花丛懒回顾，半缘修道半缘君。】
离思五首 其五 唐诗：【寻常百种花齐发，偏摘梨花与白人。今日江头两三树，可怜和叶度残春。】
通州 唐诗：【平生欲得山中住，天与通州绕郡山。睡到日西无一事，月储三万买教闲。】
逢白公 唐诗：【远路事无限，相逢唯一言。月色照荣辱，长安千万门。】
阆州开元寺壁题乐天诗 唐诗：【忆君无计写君诗，写尽千行说向谁。题在阆州东寺壁，几时知是见君时。】
陪张湖南宴望岳楼稹为监察御史张中丞知杂事 唐诗：【观象楼前奉末班，绛峰只似殿庭间。今日高楼重陪宴，雨笼衡岳是南山。】
宿石矶 唐诗：【石矶江水夜潺湲，半夜江风引杜鹃。灯暗酒醒颠倒枕，五更斜月入空船。】
宿醉 唐诗：【风引春心不自由，等闲冲席饮多筹。朝来始向花前觉，度却醒时一夜愁。】
寄乐天 唐诗：【无身尚拟魂相就，身在那无梦往还。直到他生亦相觅，不能空记树中环。】
寄刘颇二首 其一 唐诗：【平生嗜酒颠狂甚，不许诸公占丈夫。唯爱刘君一片胆，近来还敢似人无。】
寄刘颇二首 其二 唐诗：【前年碣石烟尘起，共看官军过洛城。无限公卿因战得，与君依旧绿衫行。】
寄昙嵩寂三上人 唐诗：【长学对治思苦处，偏将死苦教人间。今因为说无生死，无可对治心更闲。】
寄浙西李大夫四首 其一 唐诗：【柳眼梅心渐欲春，白头西望忆何人。金陵太守曾相伴，共蹋银台一路尘。】
寄浙西李大夫四首 其二 唐诗：【蕊珠深处少人知，网索西临太液池。浴殿晓闻天语后，步廊骑马笑相随。】
寄浙西李大夫四首 其三 唐诗：【禁林同直话交情，无夜无曾不到明。最忆西楼人静夜，玉晨钟磬两三声。】
寄浙西李大夫四首 其四 唐诗：【由来鹏化便图南，浙右虽雄我未甘。早渡西江好归去，莫抛舟楫滞春潭。】
寄庾敬休 唐诗：【小来同在曲江头，不省春时不共游。今日江风好暄煖，可怜春尽古湘州。】
得乐天书 唐诗：【远信入门先有泪，妻惊女哭问何如。寻常不省曾如此，应是江州司马书。】
惧醉 唐诗：【闻道秋来怯夜寒，不辞泥水为杯盘。殷勤惧醉有深意，愁到醒时灯火阑。】
晚春 唐诗：【昼静帘疏燕语频，双双斗雀动阶尘。柴扉日暮随风掩，落尽闲花不见人。】
晨起送使病不行因过王十一馆居二首 其一 唐诗：【自笑今朝误夙兴，逢他御史疟相仍。过君未起房门掩，深映寒窗一盏灯。】
晨起送使病不行因过王十一馆居二首 其二 唐诗：【密宇深房小火炉，饭香鱼熟近中厨。野人爱静仍耽寝，自问黄昏肯去无。】
梦成之 唐诗：【烛暗船风独梦惊，梦君频问向南行。觉来不语到明坐，一夜洞庭湖水声。】
第三岁日咏春风凭杨员外寄长安柳 唐诗：【三日春风已有情，拂人头面稍怜轻。殷勤为报长安柳，莫惜枝条动软声。】
菊花 唐诗：【秋丛绕舍似陶家，遍绕篱边日渐斜。不是花中偏爱菊，此花开尽更无花。】
象人 唐诗：【被色空成象，观空色异真。自悲人是假，那复假为人。】
野狐泉柳林 唐诗：【去日野狐泉上柳，紫牙初绽拂眉低。秋来寥落惊风雨，叶满空林踏作泥。】
雪后宿同轨店上法护寺钟楼望月 唐诗：【满山残雪满山风，野寺无门院院空。烟火渐稀孤店静，月明深夜古楼中。】
黄草峡听柔之琴二首 其一 唐诗：【胡笳夜奏塞声寒，是我乡音听渐难。料得小来辛苦学，又因知向峡中弹。】
黄草峡听柔之琴二首 其二 唐诗：【别鹤凄清觉露寒，离声渐咽命雏难。怜君伴我涪州宿，犹有心情彻夜弹。】
喜五兄自泗州至 唐诗：【眼中三十年来泪，一望南云一度垂。惭愧临淮李常侍，远教形影暂相随。】
喜李十一景信到 唐诗：【何事相逢翻有泪，念君缘我到通州。留君剩住君须住，我不自由君自由。】
寒食日 唐诗：【今年寒食好风流，此日一家同出游。碧水青山无限思，莫将心道是涪州。】
寒食日毛空路示侄晦及从简 唐诗：【我昔孩提从我兄，我今衰白尔初成。分明寄取原头路，百世长须此路行。】
寒食夜 唐诗：【红染桃花雪压梨，玲珑鸡子斗赢时。今年不是明寒食，暗地鞦韆别有期。】
斑竹 唐诗：【一枝斑竹渡湘沅，万里行人感别魂。知是娥皇庙前物，远随风雨送啼痕。】
晴日 唐诗：【多病苦虚羸，晴明强展眉。读书心绪少，闲卧日长时。】
智度师二首 其一 唐诗：【四十年前马上飞，功名藏尽拥禅衣。石榴园下擒生处，独自闲行独自归。】
智度师二首 其二 唐诗：【三陷思明三突围，铁衣抛尽衲禅衣。天津桥上无人识，闲凭栏干望落晖。】
游云门 唐诗：【遥泉滴滴度更迟，秋夜霜天入竹扉。明月自随山影去，清风长送白云归。】
琵琶 唐诗：【学语胡儿撼玉玲，甘州破里最星星。使君自恨常多事，不得工夫夜夜听。】
羡醉 唐诗：【绮陌高楼竞醉眠，共期憔悴不相怜。也应自有寻春日，虚度而今正少年。】
辋川 唐诗：【世累为身累，闲忙不自由。殷勤辋川水，何事出山流。】
感事三首 其一 唐诗：【为国谋羊舌，从来不为身。此心长自保，终不学张陈。】
感事三首 其二 唐诗：【自笑心何劣，区区辨所冤。伯仁虽到死，终不向人言。】
感事三首 其三 唐诗：【富贵年皆长，风尘旧转稀。白头方见绝，遥为一沾衣。】
感梦 唐诗：【行吟坐叹知何极，影绝魂销动隔年。今夜商山馆中梦，分明同在后堂前。】
酬乐天三月三日见寄 唐诗：【当年此日花前醉，今日花前病里销。独倚破帘闲怅望，可怜虚度好春朝。】
酬乐天舟泊夜读微之诗 唐诗：【知君暗泊西江岸，读我闲诗欲到明。今夜通州还不睡，满山风雨杜鹃声。】
酬乐天武关南见微之题山石榴花诗 唐诗：【比因酬赠为花时，不为君行不复知。又更几年还共到，满墙尘土两篇诗。】
酬乐天雨后见忆 唐诗：【雨滑危梁性命愁，差池一步一生休。黄泉便是通州郡，渐入深泥渐到州。】
酬乐天秋兴见赠本句云莫怪独吟秋兴苦比君校近二毛年 唐诗：【劝君休作悲秋赋，白发如星也任垂。毕竟百年同是梦，长年何异少何为。】
酬乐天重寄别 唐诗：【却报君侯听苦辞，老头抛我欲何之。武牢关外虽分手，不似如今衰白时。】
酬乐天寄生衣 唐诗：【秋茅处处流痎疟，夜鸟声声哭瘴云。羸骨不胜纤细物，欲将文服却还君。】
酬乐天频梦微之 唐诗：【山水万重书断绝，念君怜我梦相闻。我今因病魂颠倒，唯梦闲人不梦君。】
酬乐天醉别 唐诗：【前回一去五年别，此别又知何日回。好住乐天休怅望，匹如元不到京来。】
酬白乐天杏花园 唐诗：【刘郎不用闲惆怅，且作花间共醉人。算得贞元旧朝士，几人同见太和春。】
酬孝甫见赠十首 其一 唐诗：【宋玉秋来续楚词，阴铿官漫足闲诗。亲情书札相安慰，多道萧何作判司。】
酬孝甫见赠十首 其二 唐诗：【杜甫天材颇绝伦，每寻诗卷似情亲。怜渠直道当时语，不著心源傍古人。】
酬孝甫见赠十首 其三 唐诗：【十岁荒狂任博徒，挼莎五木掷枭卢。野诗良辅偏怜假，长借金鞍迓酒胡。】
酬孝甫见赠十首 其四 唐诗：【曾经绰立侍丹墀，绽蕊宫花拂面枝。雉尾扇开朝日出，柘黄衫对碧霄垂。】
酬孝甫见赠十首 其五 唐诗：【一自低心翰墨场，箭靫抛尽负书囊。近来兼爱休粮药，柏叶纱罗杂豆黄。】
酬孝甫见赠十首 其六 唐诗：【莫笑风尘满病颜，此生元在有无间。卷舒莲叶终难湿，去住云心一种闲。】
酬孝甫见赠十首 其七 唐诗：【无事抛棋侵虎口，几时开眼复联行。终须杀尽缘边敌，四面通同掩大荒。】
酬孝甫见赠十首 其八 唐诗：【原宪甘贫每自开，子春伤足少人哀。巷南唯有陈居士，时学文殊一问来。】
酬孝甫见赠十首 其九 唐诗：【每识闲人如未识，与君相识更相怜。经旬不解来过宿，忍见空床夜夜眠。】
酬孝甫见赠十首 其十 唐诗：【开坼新诗展大璆，明珠炫转玉音浮。酬君十首三更坐，减却常时半夜愁。】
酬知退 唐诗：【终须修到无修处，闻尽声闻始不闻。莫著妄心销彼我，我心无我亦无君。】
酬胡三凭人问牡丹 唐诗：【窃见胡三问牡丹，为言依旧满西栏。花时何处偏相忆，寥落衰红雨后看。】
靖安穷居 唐诗：【喧静不由居远近，大都车马就权门。野人住处无名利，草满空阶树满园。】
嘉陵水 唐诗：【古时应是山头水，自古流来江路深。若使江流会人意，也应知我远来心。】
嘉陵水 唐诗：【尔是无心水，东流有恨无。我心无说处，也共尔何殊。】
暮秋 唐诗：【看著墙西日又沈，步廊回合戟门深。栖乌满树声声绝，小玉上床铺夜衾。】
漫天岭赠僧 唐诗：【五上两漫天，因师忏业缘。漫天无尽日，浮世有穷年。】
舞腰 唐诗：【裙裾旋旋手迢迢，不趁音声自趁娇。未必诸郎知曲误，一时偷眼为回腰。】
褒城驿二首 其一 唐诗：【容州诗句在褒城，几度经过眼暂明。今日重看满衫泪，可怜名字已前生。】
褒城驿二首 其二 唐诗：【忆昔万株梨映竹，遇逢黄令醉残春。梨枯竹尽黄令死，今日再来衰病身。】
醉行 唐诗：【秋风方索漠，霜貌足暌携。今日骑骢马，街中醉蹋泥。】
醉醒 唐诗：【积善坊中前度饮，谢家诸婢笑扶行。今宵还似当时醉，半夜觉来闻哭声。】
题长庆四年历日尾 唐诗：【残历半张馀十四，灰心雪鬓两悽然。定知新岁御楼后，从此不名长庆年。】
题李十一修行里居壁 唐诗：【云阙朝回尘骑合，杏花春尽曲江闲。怜君虽在城中住，不隔人家便是山。】
题法华山天衣寺 唐诗：【马踏红尘古塞平，出门谁不为功名。到头争似栖禅客，林下无言过一生。】
题漫天岭智藏师兰若僧云住此二十八年 唐诗：【僧临大道阅浮生，来往憧憧利与名。二十八年何限客，不曾闲见一人行。】
题翰林东閤前小松 唐诗：【檐碍修鳞亚，霜侵簇翠黄。唯馀入琴韵，终待舜弦张。】
瘴塞 唐诗：【瘴塞巴山哭鸟悲，红妆少妇敛啼眉。殷勤奉药来相劝，云是前年欲病时。】
赠乐天 唐诗：【等闲相见销长日，也有闲时更学琴。不是眼前无外物，不关心事不经心。】
赠乐天 唐诗：【莫言邻境易经过，彼此分符欲奈何。垂老相逢渐难别，白头期限各无多。】
赠李十一 唐诗：【淮水连年起战尘，油旌三换一何频。共君前后俱从事，羞见功名与别人。】
赠李十二牡丹花片因以饯行 唐诗：【莺涩馀声絮堕风，牡丹花尽叶成丛。可怜颜色经年别，收取朱阑一片红。】
赠熊士登 唐诗：【平生本多思，况复老逢春。今日梅花下，他乡值故人。】
襄阳为卢窦纪事 其一 唐诗：【帝下真符召玉真，偶逢游女暂相亲。素书三卷留为赠，从向人间说向人。】
襄阳为卢窦纪事 其二 唐诗：【风弄花枝月照阶，醉和春睡倚香怀。依稀似觉双环动，潜被萧郎卸玉钗。】
襄阳为卢窦纪事 其三 唐诗：【莺声撩乱曙灯残，暗觅金钗动晓寒。犹带春酲懒相送，樱桃花下隔帘看。】
襄阳为卢窦纪事 其四 唐诗：【琉璃波面月笼烟，暂逐萧郎走上天。今日归时最肠断，回江还是夜来船。】
襄阳为卢窦纪事 其五 唐诗：【花枝临水复临堤，闲照江流亦照泥。千万春风好抬举，夜来曾有凤皇栖。】
八月六日与僧如展前松滋主簿韦戴同游碧涧寺赋得扉字韵寺临蜀江内有碧涧穿注两廊又有龙女洞能兴云雨诗中喷字以平声韵 唐诗：【空阔长江碍铁围，高低行树倚岩扉。穿廊玉涧喷红旭，踊塔金轮拆翠微。草引风轻驯虎睡，洞驱云入毒龙归。他生莫忘灵山别，满壁人名后会稀。】
三兄以白角巾寄遗发不胜冠因有感叹 唐诗：【病瘴年深浑秃尽，那能胜置角头巾。暗梳蓬发羞临镜，私戴莲花耻见人。白发过于冠色白，银钉少校颔中银。我身四十犹如此，何况吾兄六十身。】
山竹枝 唐诗：【深院虎溪竹，远公身自栽。多惭折君节，扶我出山来。贵宅安危步，难将混俗材。还投辋川水，从作老龙回。】
予病瘴乐天寄通中散碧腴垂云膏仍题四韵以慰远怀开坼之间因有酬答 唐诗：【紫河变鍊红霞散，翠液煎研碧玉英。金籍真人天上合，盐车病骥轭前惊。愁肠欲转蛟龙吼，醉眼初开日月明。唯有思君治不得，膏销雪尽意还生。】
以州宅夸于乐天 唐诗：【州城迥绕拂云堆，镜水稽山满眼来。四面常时对屏障，一家终日在楼台。星河似向檐前落，鼓角惊从地底回。我是玉皇香案吏，谪居犹得住蓬莱。】
公安县远安寺水亭见展公题壁漂然泪流因书四韵 唐诗：【碧涧去年会，与师三两人。今来见题壁，师已是前身。芰叶迎僧夏，杨花度俗春。空将数行泪，洒遍塔中尘。】
内状诗寄杨白二员外 唐诗：【天门暗辟玉琤鍧，昼送中枢晓禁清。彤管内人书细腻，金奁御印篆分明。冲街不避将军令，跋敕兼题宰相名。南省郎官谁待诏，与君将向世间行。】
友封体 唐诗：【雨送浮凉夏簟清，小楼腰褥怕单轻。微风暗度香囊转，胧月斜穿隔子明。桦烛燄高黄耳吠，柳堤风静紫骝声。频频闻动中门锁，桃叶知嗔未敢迎。】
天坛上境 唐诗：【野人性僻穷深僻，芸署官闲不似官。万里洞中朝玉帝，九光霞外宿天坛。洪涟浩渺东溟曙，白日低回上境寒。因为南昌检仙籍，马君家世奉还丹。】
忆杨十二 唐诗：【杨子爱言诗，春天好咏时。恋花从马滞，联句放杯迟。日映含烟竹，风牵卧柳丝。南山更多兴，须作白云期。】
月暗 唐诗：【月暗灯残面墙泣，罗缨斗重知啼湿。真珠帘断蝙蝠飞，燕子巢空萤火入。深殿门重夜漏严，柔□□□□年急。君王掌上容一人，更有轻身何处立。】
水上寄乐天 唐诗：【眼前明月水，先入汉江流。汉水流江海，西江过庾楼。庾楼今夜月，君岂在楼头。万一楼头望，还应望我愁。】
东台去 唐诗：【陶君喜不遇，予每为君言。今日东台去，澄心在陆浑。旋抽随日俸，并买近山园。千万崔兼白，殷勤承主恩。】
代杭民答乐天 唐诗：【翠幕笼斜日，朱衣俨别筵。管弦凄欲罢，城郭望依然。路溢新城市，农开旧废田。春坊幸无事，何惜借三年。】
卢头陀诗 唐诗：【卢师深话出家由，剃尽心花始剃头。马哭青山别车匿，鹊飞螺髻见罗睺。还来旧日经过处，似隔前身梦寐游。为向八龙兄弟说，他生缘会此生休。】
归田 唐诗：【陶君三十七，挂绶出都门。我亦今年去，商山淅岸村。冬修方丈室，春种桔槔园。千万人间事，从兹不复言。】
生春二十首 其一 唐诗：【何处生春早，春生云色中。笼葱闲著水，晻淡欲随风。度晓分霞态，馀光庇雪融。晚来低漠漠，浑欲泥幽丛。】
生春二十首 其二 唐诗：【何处生春早，春生漫雪中。浑无到地片，唯逐入楼风。屋上些些薄，池心旋旋融。自悲销散尽，谁假入兰丛。】
生春二十首 其三 唐诗：【何处生春早，春生霁色中。远林横返照，高树亚东风。水冻霜威庇，泥新地气融。渐知残雪薄，杪近最怜丛。】
生春二十首 其四 唐诗：【何处生春早，春生曙火中。星围分暗陌，烟气满晴风。宫树栖鸦乱，城楼带雪融。竞排阊阖侧，珂伞自相丛。】
生春二十首 其五 唐诗：【何处生春早，春生晓禁中。殿阶龙旆日，漏阁宝筝风。药树香烟重，天颜瑞气融。柳梅浑未觉，青紫已丛丛。】
生春二十首 其六 唐诗：【何处生春早，春生江路中。雨移临浦市，晴候过湖风。芦笋锥犹短，凌澌玉渐融。数宗船载足，商妇两眉丛。】
生春二十首 其七 唐诗：【何处生春早，春生野墅中。病翁闲向日，征妇懒成风。斫筤天虽暖，穿区冻未融。鞭牛县门外，争土盖蚕丛。】
生春二十首 其八 唐诗：【何处生春早，春生冰岸中。尚怜扶腊雪，渐觉受东风。织女云桥断，波神玉貌融。便成呜咽去，流恨与莲丛。】
生春二十首 其九 唐诗：【何处生春早，春生柳眼中。芽新才绽日，茸短未含风。绿误眉心重，黄惊蜡泪融。碧条殊未合，愁绪已先丛。】
生春二十首 其十 唐诗：【何处生春早，春生梅援中。蕊排难犯雪，香乞拟来风。陇迥羌声怨，江遥客思融。年年最相恼，缘未有诸丛。】
生春二十首 其十一 唐诗：【何处生春早，春生鸟思中。鹊巢移旧岁，䳒羽旋高风。鸿雁惊沙暖，鸳鸯爱水融。最怜双翡翠，飞入小梅丛。】
生春二十首 其十二 唐诗：【何处生春早，春生池榭中。镂琼冰陷日，文縠水回风。柳爱和身动，梅愁合树融。草芽犹未出，挑得小萱丛。】
生春二十首 其十三 唐诗：【何处生春早，春生稚戏中。乱骑残爆竹，争唾小旋风。骂雨愁妨走，呵冰喜旋融。女儿针线尽，偷学五辛丛。】
生春二十首 其十四 唐诗：【何处生春早，春生人意中。晓妆虽近火，晴戏渐怜风。暗入心情懒，先添酒思融。预知花好恶，偏在最深丛。】
生春二十首 其十五 唐诗：【何处生春早，春生半睡中。见灯如见雾，闻雨似闻风。开眼犹残梦，抬身便恐融。却成双翅蝶，还绕庳花丛。】
生春二十首 其十六 唐诗：【何处生春早，春生晓镜中。手寒匀面粉，鬟动倚帘风。宿雾梅心滴，朝光幕上融。思牵梳洗懒，空拔绿丝丛。】
生春二十首 其十七 唐诗：【何处生春早，春生绮户中。玉栊穿细日，罗幔张轻风。柳软腰支嫩，梅香密气融。独眠傍妒物，偷铲合欢丛。】
生春二十首 其十八 唐诗：【何处生春早，春生老病中。土膏蒸足肿，天暖痒头风。似觉肌肤展，潜知血气融。又添新一岁，衰白转成丛。】
生春二十首 其十九 唐诗：【何处生春早，春生客思中。旅魂惊北雁，乡信是东风。纵有心灰动，无由鬓雪融。未知开眼日，空绕未开丛。】
生春二十首 其二十 唐诗：【何处生春早，春生濛雨中。裛尘微有气，拂面细如风。柳误啼珠密，梅惊粉汗融。满空愁淡淡，应豫忆芳丛。】
再酬复言 唐诗：【绕郭笙歌夜景徂，稽山迥带月轮孤。休文欲咏心应破，道子虽来画得无。顾我小才同培塿，知君险斗敌都卢。不然岂有姑苏郡，拟著陂塘比镜湖。】
再酬复言和誇州宅 唐诗：【会稽天下本无俦，任取苏杭作辈流。断发仪刑千古学，奔涛翻动万人忧。石缘类鬼名罗刹，寺为因坟号虎丘。莫著诗章远牵引，由来北郡似南州。】
再酬复言和前篇 唐诗：【经过二郡逢贤牧，聚集诸郎宴老身。清夜漫劳红烛会，白头非是翠娥邻。曾携酒伴无端宿，自入朝行便别春。潦倒微之从不占，未知公议道何人。】
刘二十八以文石枕见赠仍题绝句以将厚意因持壁州鞭酬谢兼广为四韵 唐诗：【枕截文琼珠缀篇，野人酬赠壁州鞭。用长时节君须策，泥醉风云我要眠。歌眄彩霞临药灶，执陪仙仗引炉烟。张骞却上知何日，随会归期在此年。】
刘颇诗 唐诗：【一言感激士，三世义忠臣。破瓮嫌妨路，烧庄耻属人。迥分辽海气，闲蹋洛阳尘。傥使权由我，还君白马津。】
华岳寺 唐诗：【山前古寺临长道，来往淹留为爱山。双燕营巢始西别，百花成子又东还。暝驱羸马频看堠，晓听鸣鸡欲度关。羞见窦师无外役，竹窗依旧老身闲。】
戏酬副使中丞见示四韵 唐诗：【莫恨暂櫜鞬，交游几个全。眼明相见日，肺病欲秋天。五马虚盈枥，双蛾浪满船。可怜俱老大，无处用闲钱。】
戏赠乐天复言 唐诗：【乐事难逢岁易徂，白头光景莫令孤。弄涛船更曾观否，望市楼还有会无。眼力少将寻案牍，心情且强掷枭卢。孙园虎寺随宜看，不必遥遥羡镜湖。】
早归 唐诗：【春静晓风微，凌晨带酒归。远山笼宿雾，高树影朝晖。饮马鱼惊水，穿花露滴衣。娇莺似相恼，含啭傍人飞。】
早春寻李校书 唐诗：【款款春风澹澹云，柳枝低作翠栊裙。梅含鸡舌兼红气，江弄琼花散绿纹。带雾山莺啼尚小，穿沙芦笋叶才分。今朝何事偏相觅，撩乱芳情最是君。】
早春登龙山静胜寺时非休浣司空特许是行因赠幕中诸公 唐诗：【谢傅知怜景气新，许寻高寺望江春。龙文远水吞平岸，羊角轻风旋细尘。山茗粉含鹰觜嫩，海榴红绽锦窠匀。归来笑问诸从事，占得闲行有几人。】
江陵三梦 其二 唐诗：【古原三丈穴，深葬一枝琼。崩剥山门坏，烟绵坟草生。久依荒陇坐，却望远村行。惊觉满床月，风波江上声。】
江陵三梦 其三 唐诗：【君骨久为土，我心长似灰。百年何处尽，三夜梦中来。逝水良已矣，行云安在哉？坐看朝日出，众鸟双裴回。】
虫豸诗 蚁子三首 其一 唐诗：【蚁子生无处，偏因湿处生。阴霪烦扰攘，拾粒苦嘤?。床上主人病，耳中虚藏鸣。雷霆翻不省，闻汝作牛声。】
虫豸诗 巴蛇三首 其一 唐诗：【巴蛇千种毒，其最鼻褰蛇。掉舌翻红燄，盘身蹙白花。喷人竖毛发，饮浪沸泥沙。欲学叔敖瘗，其如多似麻。】
虫豸诗 浮尘子三首 其一 唐诗：【可叹浮尘子，纤埃喻此微。宁论隔纱幌，并解透绵衣。有毒能成痏，无声不见飞。病来双眼暗，何计辨雰霏。】
虫豸诗 蜘蛛三首 其一 唐诗：【蜘蛛天下足，巴蜀就中多。缝隙容长踦，虚空织横罗。萦缠伤竹柏，吞噬及虫蛾。为送佳人喜，珠栊无奈何。】
虫豸诗 蛒蜂三首 其一 唐诗：【巴蛇蟠窟穴，穴下有巢蜂。近树禽垂翅，依原兽绝踪。微遭断手足，厚毒破心胸。昔甚招魂句，那知眼自逢。】
虫豸诗 蟆子三首 其一 唐诗：【蟆子微于蚋，朝繁夜则无。毫端生羽翼，针喙噆肌肤。暗毒应难免，羸形日渐枯。将身远相就，不敢恨非辜。】
虫豸诗 虻三首 其一 唐诗：【阴深山有瘴，湿垫草多虻。众噬锥刀毒，群飞风雨声。汗粘疮痏痛，日曝苦辛行。饱尔蛆残腹，安知天地情。】
虫豸诗 蜘蛛三首 其二 唐诗：【网密将求食，丝斜误著人。因依方纪绪，挂罥遂容身。截道蝉冠碍，漫天玉露频。儿童怜小巧，渐欲及车轮。】
虫豸诗 虻三首 其二 唐诗：【千山溪沸石，六月火烧云。自顾生无类，那堪毒有群。搏牛皮若截，噬马血成文。蹄角尚如此，肌肤安可云。】
虫豸诗 浮尘子三首 其二 唐诗：【乍可巢蚊睫，胡为附蟒鳞。已微于蠢蠢，仍害及仁人。动植皆分命，毫芒亦是身。哀哉此幽物，生死敌浮尘。】
虫豸诗 蛒蜂三首 其二 唐诗：【梨笑清都月，蜂游紫殿春。构脾分部伍，嚼蕊奉君亲。翅羽颇同类，心神固异伦。安知人世里，不有噬人人？】
虫豸诗 蚁子三首 其二 唐诗：【时术功虽细，年深祸亦成。攻穿漏江海，噆食困蛟鲸。敢惮榱?蠹，深藏柱石倾。寄言持重者，微物莫全轻。】
虫豸诗 蟆子三首 其二 唐诗：【晦景权藏毒，明时敢噬人。不劳生诟怒，祗足助酸辛。隼眦看无物，蛇躯庇有鳞。天方刍狗我，甘与尔相亲。】
虫豸诗 巴蛇三首 其二 唐诗：【越岭南滨海，武都西隐戎。雄黄假名石，鷣鸟远难笼。讵有隳肠计，应无破脑功。巴山昼昏黑，妖雾毒濛濛。】
虫豸诗 蛒蜂三首 其三 唐诗：【兰蕙本同畹，蜂蛇亦杂居。害心俱毒螫，妖燄两吹嘘。雷蛰吞噬止，枯焚巢穴除。可怜相济恶，勿谓祸无馀。】
虫豸诗 蚁子三首 其三 唐诗：【攘攘终朝见，悠悠卒岁疑。讵能分牝牡，焉得有蝝蚳。徙市竟何意，生涯都几时。巢由或逢我，应似我相期。】
虫豸诗 浮尘子三首 其三 唐诗：【但觉皮肤憯，安知琐细来。因风吹薄雾，向日误轻埃。暗齧堪销骨，潜飞有祸胎。然无防备处，留待雪霜摧。】
虫豸诗 巴蛇三首 其三 唐诗：【汉帝斩蛇剑，晋时烧上天。自兹繁巨蟒，往往寿千年。白昼遮长道，青溪蒸毒烟。战龙苍海外，平地血浮船。】
虫豸诗 蟆子三首 其三 唐诗：【有口深堪异，趋时讵可量。谁令通鼻息，何故辨馨香。沈水来沧海，崇兰泛露光。那能枉焚爇，尔众我微茫。】
虫豸诗 蜘蛛三首 其三 唐诗：【稚子怜圆网，佳人祝喜丝。那知缘暗隙，忽被齧柔肌。毒腠攻犹易，焚心疗恐迟。看看长祅绪，和扁欲涟洏。】
虫豸诗 虻三首 其三 唐诗：【辛螫终非久，炎凉本递兴。秋风自天落，夏蘖与霜澄。一镜开潭面，千锋露石棱。气平虫豸死，云路好攀登。】
西斋小松二首 其一 唐诗：【松树短于我，清风亦已多。况乃枝上雪，动摇微月波。幽姿得閒地，讵感岁蹉跎。但恐厦终构，藉君当奈何。】
西斋小松二首 其二 唐诗：【簇簇枝新黄，纤纤攒素指。柔苙渐依条，短莎还半委。清风日夜高，凌云意何已。千岁盘老龙，修鳞自兹始。】
贞元历 唐诗：【象魏才颁历，龙镳已御天。犹看后元历，新署永贞年。半岁光阴在，三朝礼数迁。无因书简册，空得咏诗篇。】
过襄阳楼呈上府主严司空楼在江陵节度使宅北隅 唐诗：【襄阳楼下树阴成，荷叶如钱水面平。拂水柳花千万点，隔林莺舌两三声。有时水畔看云立，每日楼前信马行。早晚暂教王粲上，庾公应待月分明。】
馀杭周从事以十章见寄词调清婉难于遍酬聊和诗首篇以荅来贶 唐诗：【扰扰纷纷旦暮间，经营闲事不曾闲。多缘老病推辞酒，少有功夫久羡山。清夜笙歌喧四郭，黄昏钟漏下重关。何由得似周从事，醉入人家醒始还。】
初除浙东妻有阻色因以四韵晓之 唐诗：【嫁时五月归巴地，今日双旌上越州。兴庆首行千命妇，会稽旁带六诸侯。海楼翡翠闲相逐，镜水鸳鸯煖共游。我有主恩羞未报，君于此外更何求。】
初寒夜寄卢子蒙 唐诗：【月是阴秋镜，寒为寂寞资。轻寒酒醒后，斜月枕前时。倚壁思闲事，回灯检旧诗。闻君亦同病，终夜远相悲。】
别岭南熊判官 唐诗：【十年常远道，不忍别离声。况复三巴外，仍逢万里行。桐花新雨气，梨叶晚春晴。到海知何日，风波从此生。】
闲二首 其一 唐诗：【晻澹洲烟白，篱筛日脚红。江喧过云雨，船泊打头风。艇子收鱼市，鸦儿噪荻丛。不堪堤上立，满眼是蚊虫。】
闲二首 其二 唐诗：【青衫经夏黕，白发望乡稠。雨冷新秋簟，星稀欲曙楼。连鸿尽南去，双鲤本东流。北信无人寄，蝉声满树头。】
使东川 江楼月 唐诗：【嘉陵江岸驿楼中，江在楼前月在空。月色满床兼满地，江声如鼓复如风。诚知远近皆三五，但恐阴晴有异同。万一帝乡还洁白，几人潜傍杏园东。】
使东川 南秦雪 唐诗：【帝城寒尽临寒食，骆谷春深未有春。才见岭头云似盖，已惊岩下雪如尘。千峰笋石千株玉，万树松萝万朵银。飞鸟不飞猿不动，青骢御史上南秦。】
使东川 惭问囚 唐诗：【司马子微坛上头，与君深结白云俦。尚平村落拟连买，王屋山泉为别游。各待陆浑求一尉，共资三径便同休。那知今日蜀门路，带月夜行缘问囚。】
和王侍郎酬广宣上人观放榜后相贺 唐诗：【渥洼徒自有权奇，伯乐书名世始知。竞走墙前希得俊，高悬日下表无私。都中纸贵流传后，海外金填姓字时。珍重刘繇因首荐，为君送和碧云诗。】
和乐天寻郭道士不遇 唐诗：【昔年我见杯中渡，今日人言鹤上逢。两虎定随千岁鹿，双林添作几株松。方瞳应是新烧药，短脚知缘旧施舂。欲请僧繇远相画，苦愁频变本形容。】
和乐天早春见寄 唐诗：【雨香云澹觉微和，谁送春声入棹歌。萱近北堂穿土早，柳偏东面受风多。湖添水色消残雪，江送潮头涌漫波。同受新年不同赏，无由缩地欲如何。】
和乐天过秘阁书省旧厅 唐诗：【闻君西省重徘徊，秘阁书房次第开。壁记欲题三漏合，吏人惊问十年来。经排蠹简怜初校，芸长陈根识旧栽。司马见诗心最苦，满身蚊蚋哭烟埃。】
和乐天赠杨秘书 唐诗：【旧与杨郎在帝城，搜天斡地觅诗情。曾因并句甘称小，不为论年便唤兄。刮骨直穿由苦斗，梦肠翻出暂闲行。因君投赠还相和，老去那能竞底名。】
咏廿四气诗 大暑六月中 唐诗：【大暑三秋近，林钟九夏移。桂轮开子夜，萤火照空时。菰果邀儒客，菰蒲长墨池。绛纱浑卷上，经史待风吹。】
咏廿四气诗 小雪十月中 唐诗：【莫怪虹无影，如今小雪时。阴阳依上下，寒暑喜分离。满月光天汉，长风响树枝。横琴对渌醑，犹自敛愁眉。】
咏廿四气诗 小暑六月节 唐诗：【倏忽温风至，因循小暑来。竹喧先觉雨，山暗已闻雷。户牖深青霭，阶庭长绿苔。鹰鹯新习学，蟋蟀莫相催。】
咏廿四气诗 小满四月中 唐诗：【小满气全时，如何靡草衰。田家私黍稷，方伯问蚕丝。杏麦修镰钐，錋?竖棘篱。向来看苦菜，独秀也何为？】
咏廿四气诗 处暑七月中 唐诗：【向来鹰祭鸟，渐觉白藏深。叶下空惊吹，天高不见心。气收禾黍熟，风静草虫吟。缓酌樽中酒，容调膝上琴。】
咏廿四气诗 立冬十月节 唐诗：【霜降向人寒，轻冰渌水漫。蟾将纤影出，雁带几行残。田种收藏了，衣裘制造看。野鸡投水日，化蜃不将难。】
咏廿四气诗 立春正月节 唐诗：【春冬移律吕，天地换星霜。间泮游鱼跃，和风待柳芳。早梅迎雨水，残雪怯朝阳。万物含新意，同欢圣日长。】
咏廿四气诗 立夏四月节 唐诗：【欲知春与夏，仲吕启朱明。蚯蚓谁教出，王菰自合生。帘蚕呈茧样，林鸟哺雏声。渐觉云峰好，徐徐带雨行。】
咏廿四气诗 芒种五月节 唐诗：【芒种看今日，螗螂应节生。彤云高下影，鴳鸟往来声。渌沼莲花放，炎风暑雨情。相逢问蚕麦，幸得称人情。】
咏廿四气诗 谷雨春光晓 唐诗：【谷雨春光晓，山川黛色青。叶间鸣戴胜，泽水长浮萍。暖屋生蚕蚁，喧风引麦葶。鸣鸠徒拂羽，信矣不堪听。】
咏廿四气诗 雨水正月中 唐诗：【雨水洗春容，平田已见龙。祭鱼盈浦屿，归雁□山峰。云色轻还重，风光淡又浓。向春入二月，花色影重重。】
咏廿四气诗 春分二月中 唐诗：【二气莫交争，春分雨处行。雨来看电影，云过听雷声。山色连天碧，林花向日明。梁间玄鸟语，欲似解人情。】
咏廿四气诗 惊蛰二月节 唐诗：【阳气初惊蛰，韶光大地周。桃花开蜀锦，鹰老化春鸠。时候争催迫，萌芽㸦矩修。人间务生事，耕种满田畴。】
咏廿四气诗 清明三月节 唐诗：【清明来向晚，山渌正光华。杨柳先飞絮，梧桐续放花。鴽声知化鼠，虹影指天涯。已识风云意，宁愁雨谷赊。】
咏廿四气诗 寒露九月节 唐诗：【寒露惊秋晚，朝看菊渐黄。千家风扫叶，万里雁随阳。化蛤悲群鸟，收田畏早霜。因知松柏志，冬夏色苍苍。】
咏廿四气诗 霜降九月中 唐诗：【风卷清云尽，空天万里霜。野豺先祭月，仙菊遇重阳。秋色悲疏木，鸿鸣忆故乡。谁知一樽酒，能使百秋亡。】
夜合 唐诗：【绮树满朝阳，融融有露光。雨多疑濯锦，风散似分妆。叶密烟蒙火，枝低绣拂墙。更怜当暑见，留咏日偏长。】
夜坐 唐诗：【雨滞更愁南瘴毒，月明兼喜北风凉。古城楼影横空馆，湿地虫声绕暗廊。萤火乱飞秋已近，星辰早没夜初长。孩提万里何时见，狼籍家书满卧床。】
夜闲 唐诗：【感极都无梦，魂销转易惊。风帘半钩落，秋月满床明。怅望临阶坐，沈吟绕树行。孤琴在幽匣，时迸断弦声。】
夜饮 唐诗：【灯火隔帘明，竹梢风雨声。诗篇随意赠，杯酒越巡行。漫唱江朝曲，闲徵药草名。莫辞终夜饮，朝起又营营。】
夜雨 唐诗：【水怪潜幽草，江云拥废居。雷惊空屋柱，电照满床书。竹瓦风频裂，茅檐雨渐疏。平生沧海意，此去怯为鱼。】
奉和窦容州 唐诗：【明公莫讶容州远，一路潇湘景气浓。斑竹初成二妃庙，碧莲遥耸九疑峰。禁林闻道长倾凤，池水那能久滞龙。自叹风波去无极，不知何日又相逢。】
放言五首 其一 唐诗：【近来逢酒便高歌，醉舞诗狂渐欲魔。五斗解酲犹恨少，十分飞盏未嫌多。眼前雠敌都休问，身外功名一任他。死是等闲生也得，拟将何事奈吾何。】
放言五首 其二 唐诗：【莫将心事厌长沙，云到何方不是家。酒熟餔糟学渔父，饭来开口似神鸦。竹枝待凤千茎直，柳树迎风一向斜。总被天公沾雨露，等头成长尽生涯。】
放言五首 其三 唐诗：【霆轰电烻数声频，不奈狂夫不藉身。纵使被雷烧作烬，宁殊埋骨飏为尘。得成蝴蝶寻花树，傥化江鱼掉锦鳞。必若乖龙在诸处，何须惊动自来人。】
放言五首 其四 唐诗：【安得心源处处安，何劳终日望林峦。玉英惟向火中冷，莲叶元来水上乾。宁戚饭牛图底事，陆通歌凤也无端。孙登不语启期乐，各自当情各自欢。】
放言五首 其五 唐诗：【三十年来世上行，也曾狂走趁浮名。两回左降须知命，数度登朝何处荣。乞我杯中松叶满，遮渠肘上柳枝生。他时定葬烧缸地，卖与人家得酒盛。】
空屋题 唐诗：【朝从空屋里，骑马入空台。尽日推閒事，还归空屋来。月明穿暗隙，灯烬落残灰。更想咸阳道，魂车昨夜回。】
